<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - במדבר פרק יא</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
במדבר - <A HREF="x04.htm">הכול</A><BR>פרק
<A HREF="x0401.htm">א</A>
<A HREF="x0402.htm">ב</A>
<A HREF="x0403.htm">ג</A>
<A HREF="x0404.htm">ד</A>
<A HREF="x0405.htm">ה</A>
<A HREF="x0406.htm">ו</A>
<A HREF="x0407.htm">ז</A>
<A HREF="x0408.htm">ח</A>
<A HREF="x0409.htm">ט</A>
<A HREF="x0410.htm">י</A>
יא
<A HREF="x0412.htm">יב</A>
<A HREF="x0413.htm">יג</A>
<A HREF="x0414.htm">יד</A>
<A HREF="x0415.htm">טו</A>
<A HREF="x0416.htm">טז</A>
<A HREF="x0417.htm">יז</A>
<A HREF="x0418.htm">יח</A>
<A HREF="x0419.htm">יט</A>
<A HREF="x0420.htm">כ</A>
<A HREF="x0421.htm">כא</A>
<A HREF="x0422.htm">כב</A>
<A HREF="x0423.htm">כג</A>
<A HREF="x0424.htm">כד</A>
<A HREF="x0425.htm">כה</A>
<A HREF="x0426.htm">כו</A>
<A HREF="x0427.htm">כז</A>
<A HREF="x0428.htm">כח</A>
<A HREF="x0429.htm">כט</A>
<A HREF="x0430.htm">ל</A>
<A HREF="x0431.htm">לא</A>
<A HREF="x0432.htm">לב</A>
<A HREF="x0433.htm">לג</A>
<A HREF="x0434.htm">לד</A>
<A HREF="x0435.htm">לה</A>
<A HREF="x0436.htm">לו</A>
</P>
<HR>

<H1>במדבר פרק יא</H1>

<A NAME="1"> </A>
<P><B>א</B> ויהי העם כמתאננים, רע באזני יהוה; וישמע יהוה, ויחר אפו, ותבער-בם אש יהוה, ותאכל בקצה המחנה. 
<A NAME="2"> </A>
<B>ב</B> ויצעק העם, אל-משה; ויתפלל משה אל-יהוה, ותשקע האש. 
<A NAME="3"> </A>
<B>ג</B> ויקרא שם-המקום ההוא, תבערה:  כי-בערה בם, אש יהוה. 
<A NAME="4"> </A>
<B>ד</B> והאספסף אשר בקרבו, התאוו תאוה; וישבו ויבכו, גם בני ישראל, ויאמרו, מי יאכלנו בשר. 
<A NAME="5"> </A>
<B>ה</B> זכרנו, את-הדגה, אשר-נאכל במצרים, חנם; את הקשאים, ואת האבטחים, ואת-החציר ואת-הבצלים, ואת-השומים. 
<A NAME="6"> </A>
<B>ו</B> ועתה נפשנו יבשה, אין כל--בלתי, אל-המן עינינו. 
<A NAME="7"> </A>
<B>ז</B> והמן, כזרע-גד הוא; ועינו, כעין הבדלח. 
<A NAME="8"> </A>
<B>ח</B> שטו העם ולקטו וטחנו ברחים, או דכו במדכה, ובשלו בפרור, ועשו אתו עגות; והיה טעמו, כטעם לשד השמן. 
<A NAME="9"> </A>
<B>ט</B> וברדת הטל על-המחנה, לילה, ירד המן, עליו. 
<A NAME="10"> </A>
<B>י</B> וישמע משה את-העם, בכה למשפחתיו--איש, לפתח אהלו; ויחר-אף יהוה מאד, ובעיני משה רע. 
<A NAME="11"> </A>
<B>יא</B> ויאמר משה אל-יהוה, למה הרעת לעבדך, ולמה לא-מצתי חן, בעיניך:  לשום, את-משא כל-העם הזה--עלי. 
<A NAME="12"> </A>
<B>יב</B> האנכי הריתי, את כל-העם הזה--אם-אנכי, ילדתיהו:  כי-תאמר אלי שאהו בחיקך, כאשר ישא האמן את-הינק, על האדמה, אשר נשבעת לאבתיו. 
<A NAME="13"> </A>
<B>יג</B> מאין לי בשר, לתת לכל-העם הזה:  כי-יבכו עלי לאמר, תנה-לנו בשר ונאכלה. 
<A NAME="14"> </A>
<B>יד</B> לא-אוכל אנכי לבדי, לשאת את-כל-העם הזה:  כי כבד, ממני. 
<A NAME="15"> </A>
<B>טו</B> ואם-ככה את-עשה לי, הרגני נא הרג--אם-מצאתי חן, בעיניך; ואל-אראה, ברעתי.  {פ}</P>
<A NAME="16"> </A>
<P><B>טז</B> ויאמר יהוה אל-משה, אספה-לי שבעים איש מזקני ישראל, אשר ידעת, כי-הם זקני העם ושטריו; ולקחת אתם אל-אהל מועד, והתיצבו שם עמך. 
<A NAME="17"> </A>
<B>יז</B> וירדתי, ודברתי עמך שם, ואצלתי מן-הרוח אשר עליך, ושמתי עליהם; ונשאו אתך במשא העם, ולא-תשא אתה לבדך. 
<A NAME="18"> </A>
<B>יח</B> ואל-העם תאמר התקדשו למחר, ואכלתם בשר--כי בכיתם באזני יהוה לאמר מי יאכלנו בשר, כי-טוב לנו במצרים; ונתן יהוה לכם בשר, ואכלתם. 
<A NAME="19"> </A>
<B>יט</B> לא יום אחד תאכלון, ולא יומים; ולא חמשה ימים, ולא עשרה ימים, ולא, עשרים יום. 
<A NAME="20"> </A>
<B>כ</B> עד חדש ימים, עד אשר-יצא מאפכם, והיה לכם, לזרא:  יען, כי-מאסתם את-יהוה אשר בקרבכם, ותבכו לפניו לאמר, למה זה יצאנו ממצרים. 
<A NAME="21"> </A>
<B>כא</B> ויאמר, משה, שש-מאות אלף רגלי, העם אשר אנכי בקרבו; ואתה אמרת, בשר אתן להם, ואכלו, חדש ימים. 
<A NAME="22"> </A>
<B>כב</B> הצאן ובקר ישחט להם, ומצא להם; אם את-כל-דגי הים יאסף להם, ומצא להם.  {פ}</P>
<A NAME="23"> </A>
<P><B>כג</B> ויאמר יהוה אל-משה, היד יהוה תקצר; עתה תראה היקרך דברי, אם-לא. 
<A NAME="24"> </A>
<B>כד</B> ויצא משה--וידבר אל-העם, את דברי יהוה; ויאסף שבעים איש, מזקני העם, ויעמד אתם, סביבת האהל. 
<A NAME="25"> </A>
<B>כה</B> וירד יהוה בענן, וידבר אליו, ויאצל מן-הרוח אשר עליו, ויתן על-שבעים איש הזקנים; ויהי, כנוח עליהם הרוח, ויתנבאו, ולא יספו. 
<A NAME="26"> </A>
<B>כו</B> וישארו שני-אנשים במחנה שם האחד אלדד ושם השני מידד ותנח עלהם הרוח, והמה בכתבים, ולא יצאו, האהלה; ויתנבאו, במחנה. 
<A NAME="27"> </A>
<B>כז</B> וירץ הנער, ויגד למשה ויאמר:  אלדד ומידד, מתנבאים במחנה. 
<A NAME="28"> </A>
<B>כח</B> ויען יהושע בן-נון, משרת משה מבחריו--ויאמר:  אדני משה, כלאם. 
<A NAME="29"> </A>
<B>כט</B> ויאמר לו משה, המקנא אתה לי; ומי יתן כל-עם יהוה, נביאים--כי-יתן יהוה את-רוחו, עליהם. 
<A NAME="30"> </A>
<B>ל</B> ויאסף משה, אל-המחנה--הוא, וזקני ישראל. 
<A NAME="31"> </A>
<B>לא</B> ורוח נסע מאת יהוה, ויגז שלוים מן-הים, ויטש על-המחנה כדרך יום כה וכדרך יום כה, סביבות המחנה--וכאמתים, על-פני הארץ. 
<A NAME="32"> </A>
<B>לב</B> ויקם העם כל-היום ההוא וכל-הלילה וכל יום המחרת, ויאספו את-השלו--הממעיט, אסף עשרה חמרים; וישטחו להם שטוח, סביבות המחנה. 
<A NAME="33"> </A>
<B>לג</B> הבשר, עודנו בין שניהם--טרם, יכרת; ואף יהוה, חרה בעם, ויך יהוה בעם, מכה רבה מאד. 
<A NAME="34"> </A>
<B>לד</B> ויקרא את-שם-המקום ההוא, קברות התאוה:  כי-שם, קברו, את-העם, המתאוים. 
<A NAME="35"> </A>
<B>לה</B> מקברות התאוה נסעו העם, חצרות; ויהיו, בחצרות.  {פ}</P>

<HR>
<P CLASS=s>
<A HREF="x0.htm">תנ"ך</A> -
במדבר - <A HREF="x04.htm">הכול</A><BR>פרק
<A HREF="x0401.htm">א</A>
<A HREF="x0402.htm">ב</A>
<A HREF="x0403.htm">ג</A>
<A HREF="x0404.htm">ד</A>
<A HREF="x0405.htm">ה</A>
<A HREF="x0406.htm">ו</A>
<A HREF="x0407.htm">ז</A>
<A HREF="x0408.htm">ח</A>
<A HREF="x0409.htm">ט</A>
<A HREF="x0410.htm">י</A>
יא
<A HREF="x0412.htm">יב</A>
<A HREF="x0413.htm">יג</A>
<A HREF="x0414.htm">יד</A>
<A HREF="x0415.htm">טו</A>
<A HREF="x0416.htm">טז</A>
<A HREF="x0417.htm">יז</A>
<A HREF="x0418.htm">יח</A>
<A HREF="x0419.htm">יט</A>
<A HREF="x0420.htm">כ</A>
<A HREF="x0421.htm">כא</A>
<A HREF="x0422.htm">כב</A>
<A HREF="x0423.htm">כג</A>
<A HREF="x0424.htm">כד</A>
<A HREF="x0425.htm">כה</A>
<A HREF="x0426.htm">כו</A>
<A HREF="x0427.htm">כז</A>
<A HREF="x0428.htm">כח</A>
<A HREF="x0429.htm">כט</A>
<A HREF="x0430.htm">ל</A>
<A HREF="x0431.htm">לא</A>
<A HREF="x0432.htm">לב</A>
<A HREF="x0433.htm">לג</A>
<A HREF="x0434.htm">לד</A>
<A HREF="x0435.htm">לה</A>
<A HREF="x0436.htm">לו</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0411')</SCRIPT></P>
</BODY></HTML>
