<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - מלכים ב פרק ד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
מלכים - <A HREF="x09.htm">הכול</A><BR>מלכים א פרק
<A HREF="x09a01.htm">א</A>
<A HREF="x09a02.htm">ב</A>
<A HREF="x09a03.htm">ג</A>
<A HREF="x09a04.htm">ד</A>
<A HREF="x09a05.htm">ה</A>
<A HREF="x09a06.htm">ו</A>
<A HREF="x09a07.htm">ז</A>
<A HREF="x09a08.htm">ח</A>
<A HREF="x09a09.htm">ט</A>
<A HREF="x09a10.htm">י</A>
<A HREF="x09a11.htm">יא</A>
<A HREF="x09a12.htm">יב</A>
<A HREF="x09a13.htm">יג</A>
<A HREF="x09a14.htm">יד</A>
<A HREF="x09a15.htm">טו</A>
<A HREF="x09a16.htm">טז</A>
<A HREF="x09a17.htm">יז</A>
<A HREF="x09a18.htm">יח</A>
<A HREF="x09a19.htm">יט</A>
<A HREF="x09a20.htm">כ</A>
<A HREF="x09a21.htm">כא</A>
<A HREF="x09a22.htm">כב</A>
- מלכים ב פרק
<A HREF="x09b01.htm">א</A>
<A HREF="x09b02.htm">ב</A>
<A HREF="x09b03.htm">ג</A>
ד
<A HREF="x09b05.htm">ה</A>
<A HREF="x09b06.htm">ו</A>
<A HREF="x09b07.htm">ז</A>
<A HREF="x09b08.htm">ח</A>
<A HREF="x09b09.htm">ט</A>
<A HREF="x09b10.htm">י</A>
<A HREF="x09b11.htm">יא</A>
<A HREF="x09b12.htm">יב</A>
<A HREF="x09b13.htm">יג</A>
<A HREF="x09b14.htm">יד</A>
<A HREF="x09b15.htm">טו</A>
<A HREF="x09b16.htm">טז</A>
<A HREF="x09b17.htm">יז</A>
<A HREF="x09b18.htm">יח</A>
<A HREF="x09b19.htm">יט</A>
<A HREF="x09b20.htm">כ</A>
<A HREF="x09b21.htm">כא</A>
<A HREF="x09b22.htm">כב</A>
<A HREF="x09b23.htm">כג</A>
<A HREF="x09b24.htm">כד</A>
<A HREF="x09b25.htm">כה</A>
</P>
<HR>

<H1>מלכים ב פרק ד</H1>

<A NAME="1"> </A>
<P><B>א</B> ואשה אחת מנשי בני-הנביאים צעקה אל-אלישע לאמר, עבדך אישי מת, ואתה ידעת, כי עבדך היה ירא את-יהוה; והנשה--בא לקחת את-שני ילדי לו, לעבדים. 
<A NAME="2"> </A>
<B>ב</B> ויאמר אליה אלישע, מה אעשה-לך, הגידי לי, מה-יש-לכי (לך) בבית; ותאמר, אין לשפחתך כל בבית, כי, אם-אסוך שמן. 
<A NAME="3"> </A>
<B>ג</B> ויאמר, לכי שאלי-לך כלים מן-החוץ, מאת, כל-שכנכי (שכניך)--כלים רקים, אל-תמעיטי. 
<A NAME="4"> </A>
<B>ד</B> ובאת, וסגרת הדלת בעדך ובעד-בניך, ויצקת, על כל-הכלים האלה; והמלא, תסיעי. 
<A NAME="5"> </A>
<B>ה</B> ותלך, מאתו, ותסגר הדלת, בעדה ובעד בניה; הם מגישים אליה, והיא מיצקת (מוצקת). 
<A NAME="6"> </A>
<B>ו</B> ויהי כמלאת הכלים, ותאמר אל-בנה הגישה אלי עוד כלי, ויאמר אליה, אין עוד כלי; ויעמד, השמן. 
<A NAME="7"> </A>
<B>ז</B> ותבא, ותגד לאיש האלהים, ויאמר לכי מכרי את-השמן, ושלמי את-נשיכי (נשיך); ואת בניכי (ובניך), תחיי בנותר.  {פ}</P>
<A NAME="8"> </A>
<P><B>ח</B> ויהי היום ויעבר אלישע אל-שונם, ושם אשה גדולה, ותחזק-בו, לאכל-לחם; ויהי מדי עברו, יסר שמה לאכל-לחם. 
<A NAME="9"> </A>
<B>ט</B> ותאמר, אל-אישה, הנה-נא ידעתי, כי איש אלהים קדוש הוא--עבר עלינו, תמיד. 
<A NAME="10"> </A>
<B>י</B> נעשה-נא עלית-קיר קטנה, ונשים לו שם מטה ושלחן וכסא ומנורה; והיה בבאו אלינו, יסור שמה. 
<A NAME="11"> </A>
<B>יא</B> ויהי היום, ויבא שמה; ויסר אל-העליה, וישכב-שמה. 
<A NAME="12"> </A>
<B>יב</B> ויאמר אל-גיחזי נערו, קרא לשונמית הזאת; ויקרא-לה--ותעמד, לפניו. 
<A NAME="13"> </A>
<B>יג</B> ויאמר לו, אמר-נא אליה הנה חרדת אלינו את-כל-החרדה הזאת, מה לעשות לך, היש לדבר-לך אל-המלך או אל-שר הצבא; ותאמר, בתוך עמי אנכי ישבת. 
<A NAME="14"> </A>
<B>יד</B> ויאמר, ומה לעשות לה; ויאמר גיחזי, אבל בן אין-לה--ואישה זקן. 
<A NAME="15"> </A>
<B>טו</B> ויאמר, קרא-לה; ויקרא-לה--ותעמד, בפתח. 
<A NAME="16"> </A>
<B>טז</B> ויאמר, למועד הזה כעת חיה, אתי (את), חבקת בן; ותאמר, אל-אדני איש האלהים--אל-תכזב, בשפחתך. 
<A NAME="17"> </A>
<B>יז</B> ותהר האשה, ותלד בן, למועד הזה כעת חיה, אשר-דבר אליה אלישע. 
<A NAME="18"> </A>
<B>יח</B> ויגדל, הילד; ויהי היום, ויצא אל-אביו אל-הקצרים. 
<A NAME="19"> </A>
<B>יט</B> ויאמר אל-אביו, ראשי ראשי; ויאמר, אל-הנער, שאהו, אל-אמו. 
<A NAME="20"> </A>
<B>כ</B> וישאהו--ויביאהו, אל-אמו; וישב על-ברכיה עד-הצהרים, וימת. 
<A NAME="21"> </A>
<B>כא</B> ותעל, ותשכבהו, על-מטת, איש האלהים; ותסגר בעדו, ותצא. 
<A NAME="22"> </A>
<B>כב</B> ותקרא, אל-אישה, ותאמר שלחה נא לי אחד מן-הנערים, ואחת האתנות; וארוצה עד-איש האלהים, ואשובה. 
<A NAME="23"> </A>
<B>כג</B> ויאמר, מדוע אתי (את) הלכתי (הלכת) אליו היום--לא-חדש, ולא שבת; ותאמר, שלום. 
<A NAME="24"> </A>
<B>כד</B> ותחבש, האתון, ותאמר אל-נערה, נהג ולך; אל-תעצר-לי לרכב, כי אם-אמרתי לך. 
<A NAME="25"> </A>
<B>כה</B> ותלך, ותבא אל-איש האלהים--אל-הר הכרמל; ויהי כראות איש-האלהים אתה, מנגד, ויאמר אל-גיחזי נערו, הנה השונמית הלז. 
<A NAME="26"> </A>
<B>כו</B> עתה, רוץ-נא לקראתה, ואמר-לה השלום לך השלום לאישך, השלום לילד; ותאמר, שלום. 
<A NAME="27"> </A>
<B>כז</B> ותבא אל-איש האלהים, אל-ההר, ותחזק, ברגליו; ויגש גיחזי להדפה, ויאמר איש האלהים הרפה-לה כי-נפשה מרה-לה, ויהוה העלים ממני, ולא הגיד לי. 
<A NAME="28"> </A>
<B>כח</B> ותאמר, השאלתי בן מאת אדני; הלא אמרתי, לא תשלה אתי. 
<A NAME="29"> </A>
<B>כט</B> ויאמר לגיחזי חגר מתניך, וקח משענתי בידך ולך, כי-תמצא איש לא תברכנו, וכי-יברכך איש לא תעננו; ושמת משענתי, על-פני הנער. 
<A NAME="30"> </A>
<B>ל</B> ותאמר אם הנער, חי-יהוה וחי-נפשך אם-אעזבך; ויקם, וילך אחריה. 
<A NAME="31"> </A>
<B>לא</B> וגחזי עבר לפניהם, וישם את-המשענת על-פני הנער, ואין קול, ואין קשב; וישב לקראתו ויגד-לו לאמר, לא הקיץ הנער. 
<A NAME="32"> </A>
<B>לב</B> ויבא אלישע, הביתה; והנה הנער מת, משכב על-מטתו. 
<A NAME="33"> </A>
<B>לג</B> ויבא, ויסגר הדלת בעד שניהם; ויתפלל, אל-יהוה. 
<A NAME="34"> </A>
<B>לד</B> ויעל וישכב על-הילד, וישם פיו על-פיו ועיניו על-עיניו וכפיו על-כפו, ויגהר, עליו; ויחם, בשר הילד. 
<A NAME="35"> </A>
<B>לה</B> וישב וילך בבית, אחת הנה ואחת הנה, ויעל, ויגהר עליו; ויזורר הנער עד-שבע פעמים, ויפקח הנער את-עיניו. 
<A NAME="36"> </A>
<B>לו</B> ויקרא אל-גיחזי, ויאמר קרא אל-השנמית הזאת, ויקראה, ותבא אליו; ויאמר, שאי בנך. 
<A NAME="37"> </A>
<B>לז</B> ותבא ותפל על-רגליו, ותשתחו ארצה; ותשא את-בנה, ותצא.  {פ}</P>
<A NAME="38"> </A>
<P><B>לח</B> ואלישע שב הגלגלה, והרעב בארץ, ובני הנביאים, ישבים לפניו; ויאמר לנערו, שפת הסיר הגדולה, ובשל נזיד, לבני הנביאים. 
<A NAME="39"> </A>
<B>לט</B> ויצא אחד אל-השדה, ללקט ארת, וימצא גפן שדה, וילקט ממנו פקעת שדה מלא בגדו; ויבא, ויפלח אל-סיר הנזיד--כי-לא ידעו. 
<A NAME="40"> </A>
<B>מ</B> ויצקו לאנשים, לאכול; ויהי כאכלם מהנזיד והמה צעקו, ויאמרו מות בסיר איש האלהים, ולא יכלו, לאכל. 
<A NAME="41"> </A>
<B>מא</B> ויאמר, וקחו-קמח, וישלך, אל-הסיר; ויאמר, צק לעם ויאכלו, ולא היה דבר רע, בסיר.  {ס}</P>
<A NAME="42"> </A>
<P><B>מב</B> ואיש בא מבעל שלשה, ויבא לאיש האלהים לחם בכורים עשרים-לחם שערים, וכרמל, בצקלנו; ויאמר, תן לעם ויאכלו. 
<A NAME="43"> </A>
<B>מג</B> ויאמר, משרתו, מה אתן זה, לפני מאה איש; ויאמר, תן לעם ויאכלו--כי כה אמר יהוה, אכל והותר. 
<A NAME="44"> </A>
<B>מד</B> ויתן לפניהם ויאכלו ויותרו, כדבר יהוה.  {פ}</P>

<HR>
<P CLASS=s>
<A HREF="x0.htm">תנ"ך</A> -
מלכים - <A HREF="x09.htm">הכול</A><BR>מלכים א פרק
<A HREF="x09a01.htm">א</A>
<A HREF="x09a02.htm">ב</A>
<A HREF="x09a03.htm">ג</A>
<A HREF="x09a04.htm">ד</A>
<A HREF="x09a05.htm">ה</A>
<A HREF="x09a06.htm">ו</A>
<A HREF="x09a07.htm">ז</A>
<A HREF="x09a08.htm">ח</A>
<A HREF="x09a09.htm">ט</A>
<A HREF="x09a10.htm">י</A>
<A HREF="x09a11.htm">יא</A>
<A HREF="x09a12.htm">יב</A>
<A HREF="x09a13.htm">יג</A>
<A HREF="x09a14.htm">יד</A>
<A HREF="x09a15.htm">טו</A>
<A HREF="x09a16.htm">טז</A>
<A HREF="x09a17.htm">יז</A>
<A HREF="x09a18.htm">יח</A>
<A HREF="x09a19.htm">יט</A>
<A HREF="x09a20.htm">כ</A>
<A HREF="x09a21.htm">כא</A>
<A HREF="x09a22.htm">כב</A>
- מלכים ב פרק
<A HREF="x09b01.htm">א</A>
<A HREF="x09b02.htm">ב</A>
<A HREF="x09b03.htm">ג</A>
ד
<A HREF="x09b05.htm">ה</A>
<A HREF="x09b06.htm">ו</A>
<A HREF="x09b07.htm">ז</A>
<A HREF="x09b08.htm">ח</A>
<A HREF="x09b09.htm">ט</A>
<A HREF="x09b10.htm">י</A>
<A HREF="x09b11.htm">יא</A>
<A HREF="x09b12.htm">יב</A>
<A HREF="x09b13.htm">יג</A>
<A HREF="x09b14.htm">יד</A>
<A HREF="x09b15.htm">טו</A>
<A HREF="x09b16.htm">טז</A>
<A HREF="x09b17.htm">יז</A>
<A HREF="x09b18.htm">יח</A>
<A HREF="x09b19.htm">יט</A>
<A HREF="x09b20.htm">כ</A>
<A HREF="x09b21.htm">כא</A>
<A HREF="x09b22.htm">כב</A>
<A HREF="x09b23.htm">כג</A>
<A HREF="x09b24.htm">כד</A>
<A HREF="x09b25.htm">כה</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x09b04')</SCRIPT></P>
</BODY></HTML>
