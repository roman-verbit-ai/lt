<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יהושוע</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יהושוע</H1>

<P><B>א,א</B> ויהי, אחרי מות משה--עבד יהוה; ויאמר יהוה אל-יהושע בן-נון, משרת משה לאמר. 
<B>א,ב</B> משה עבדי, מת; ועתה קום עבר את-הירדן הזה, אתה וכל-העם הזה, אל-הארץ, אשר אנכי נתן להם לבני ישראל. 
<B>א,ג</B> כל-מקום, אשר תדרך כף-רגלכם בו--לכם נתתיו:  כאשר דברתי, אל-משה. 
<B>א,ד</B> מהמדבר והלבנון הזה ועד-הנהר הגדול נהר-פרת, כל ארץ החתים, ועד-הים הגדול, מבוא השמש--יהיה, גבולכם. 
<B>א,ה</B> לא-יתיצב איש לפניך, כל ימי חייך:  כאשר הייתי עם-משה אהיה עמך, לא ארפך ולא אעזבך. 
<B>א,ו</B> חזק, ואמץ:  כי אתה, תנחיל את-העם הזה, את-הארץ, אשר-נשבעתי לאבותם לתת להם. 
<B>א,ז</B> רק חזק ואמץ מאד, לשמר לעשות ככל-התורה--אשר צוך משה עבדי, אל-תסור ממנו ימין ושמאול:  למען תשכיל, בכל אשר תלך. 
<B>א,ח</B> לא-ימוש ספר התורה הזה מפיך, והגית בו יומם ולילה, למען תשמר לעשות, ככל-הכתוב בו:  כי-אז תצליח את-דרכך, ואז תשכיל. 
<B>א,ט</B> הלוא צויתיך חזק ואמץ, אל-תערץ ואל-תחת:  כי עמך יהוה אלהיך, בכל אשר תלך.  {פ}</P>

<P><B>א,י</B> ויצו יהושע, את-שטרי העם לאמר. 
<B>א,יא</B> עברו בקרב המחנה, וצוו את-העם לאמר, הכינו לכם, צידה:  כי בעוד שלשת ימים, אתם עברים את-הירדן הזה, לבוא לרשת את-הארץ, אשר יהוה אלהיכם נתן לכם לרשתה.  {פ}</P>

<P><B>א,יב</B> ולראובני, ולגדי, ולחצי, שבט המנשה--אמר יהושע, לאמר. 
<B>א,יג</B> זכור, את-הדבר, אשר צוה אתכם משה עבד-יהוה, לאמר:  יהוה אלהיכם מניח לכם, ונתן לכם את-הארץ הזאת. 
<B>א,יד</B> נשיכם טפכם, ומקניכם, ישבו, בארץ אשר נתן לכם משה בעבר הירדן; ואתם תעברו חמשים לפני אחיכם, כל גבורי החיל, ועזרתם, אותם. 
<B>א,טו</B> עד אשר-יניח יהוה לאחיכם, ככם, וירשו גם-המה, את-הארץ אשר-יהוה אלהיכם נתן להם; ושבתם לארץ ירשתכם, וירשתם אותה, אשר נתן לכם משה עבד יהוה, בעבר הירדן מזרח השמש. 
<B>א,טז</B> ויענו, את-יהושע לאמר:  כל אשר-צויתנו נעשה, ואל-כל-אשר תשלחנו נלך. 
<B>א,יז</B> ככל אשר-שמענו אל-משה, כן נשמע אליך:  רק יהיה יהוה אלהיך, עמך, כאשר היה, עם-משה. 
<B>א,יח</B> כל-איש אשר-ימרה את-פיך, ולא-ישמע את-דבריך לכל אשר-תצונו--יומת:  רק, חזק ואמץ.  {פ}</P>

<P><B>ב,א</B> וישלח יהושע-בן-נון מן-השטים שנים-אנשים מרגלים, חרש לאמר, לכו ראו את-הארץ, ואת-יריחו; וילכו ויבאו בית-אשה זונה, ושמה רחב--וישכבו-שמה. 
<B>ב,ב</B> ויאמר, למלך יריחו לאמר:  הנה אנשים באו הנה הלילה, מבני ישראל--לחפר את-הארץ. 
<B>ב,ג</B> וישלח מלך יריחו, אל-רחב לאמר:  הוציאי האנשים הבאים אליך, אשר-באו לביתך--כי לחפר את-כל-הארץ, באו. 
<B>ב,ד</B> ותקח האשה את-שני האנשים, ותצפנו; ותאמר כן, באו אלי האנשים, ולא ידעתי, מאין המה. 
<B>ב,ה</B> ויהי השער לסגור, בחשך והאנשים יצאו--לא ידעתי, אנה הלכו האנשים; רדפו מהר אחריהם, כי תשיגום. 
<B>ב,ו</B> והיא, העלתם הגגה; ותטמנם בפשתי העץ, הערכות לה על-הגג. 
<B>ב,ז</B> והאנשים, רדפו אחריהם דרך הירדן, על, המעברות; והשער סגרו--אחרי, כאשר יצאו הרדפים אחריהם. 
<B>ב,ח</B> והמה, טרם ישכבון; והיא עלתה עליהם, על-הגג. 
<B>ב,ט</B> ותאמר, אל-האנשים--ידעתי, כי-נתן יהוה לכם את-הארץ; וכי-נפלה אימתכם עלינו, וכי נמגו כל-ישבי הארץ מפניכם. 
<B>ב,י</B> כי שמענו, את אשר-הוביש יהוה את-מי ים-סוף מפניכם, בצאתכם, ממצרים; ואשר עשיתם לשני מלכי האמרי אשר בעבר הירדן, לסיחן ולעוג--אשר החרמתם, אותם. 
<B>ב,יא</B> ונשמע וימס לבבנו, ולא-קמה עוד רוח באיש מפניכם:  כי, יהוה אלהיכם--הוא אלהים בשמים ממעל, ועל-הארץ מתחת. 
<B>ב,יב</B> ועתה, השבעו-נא לי ביהוה, כי-עשיתי עמכם, חסד; ועשיתם גם-אתם עם-בית אבי, חסד, ונתתם לי, אות אמת. 
<B>ב,יג</B> והחיתם את-אבי ואת-אמי, ואת-אחי ואת-אחותי (אחיותי), ואת, כל-אשר להם; והצלתם את-נפשתינו, ממות. 
<B>ב,יד</B> ויאמרו לה האנשים, נפשנו תחתיכם למות, אם לא תגידו, את-דברנו זה; והיה, בתת-יהוה לנו את-הארץ, ועשינו עמך, חסד ואמת. 
<B>ב,טו</B> ותורדם בחבל, בעד החלון:  כי ביתה בקיר החומה, ובחומה היא יושבת. 
<B>ב,טז</B> ותאמר להם ההרה לכו, פן-יפגעו בכם הרדפים; ונחבתם שמה שלשת ימים, עד שוב הרדפים, ואחר, תלכו לדרככם. 
<B>ב,יז</B> ויאמרו אליה, האנשים:  נקים אנחנו, משבעתך הזה אשר השבעתנו. 
<B>ב,יח</B> הנה אנחנו באים, בארץ; את-תקות חוט השני הזה תקשרי, בחלון אשר הורדתנו בו, ואת-אביך ואת-אמך ואת-אחיך ואת כל-בית אביך, תאספי אליך הביתה. 
<B>ב,יט</B> והיה כל אשר-יצא מדלתי ביתך החוצה, דמו בראשו--ואנחנו נקים; וכל אשר יהיה אתך, בבית--דמו בראשנו, אם-יד תהיה-בו. 
<B>ב,כ</B> ואם-תגידי, את-דברנו זה--והיינו נקים, משבעתך אשר השבעתנו. 
<B>ב,כא</B> ותאמר כדבריכם כן-הוא, ותשלחם וילכו; ותקשר את-תקות השני, בחלון. 
<B>ב,כב</B> וילכו, ויבאו ההרה, וישבו שם שלשת ימים, עד-שבו הרדפים; ויבקשו הרדפים בכל-הדרך, ולא מצאו. 
<B>ב,כג</B> וישבו שני האנשים, וירדו מההר, ויעברו ויבאו, אל-יהושע בן-נון; ויספרו-לו--את כל-המצאות, אותם. 
<B>ב,כד</B> ויאמרו, אל-יהושע, כי-נתן יהוה בידנו, את-כל-הארץ; וגם-נמגו כל-ישבי הארץ, מפנינו.  {ס}</P>

<P><B>ג,א</B> וישכם יהושע בבקר ויסעו מהשטים, ויבאו עד-הירדן--הוא, וכל-בני ישראל; וילנו שם, טרם יעברו. 
<B>ג,ב</B> ויהי, מקצה שלשת ימים; ויעברו השטרים, בקרב המחנה. 
<B>ג,ג</B> ויצוו, את-העם לאמר, כראתכם את ארון ברית-יהוה אלהיכם, והכהנים הלוים נשאים אתו--ואתם, תסעו ממקומכם, והלכתם, אחריו. 
<B>ג,ד</B> אך רחוק יהיה, ביניכם ובניו, כאלפים אמה, במדה:  אל-תקרבו אליו, למען אשר-תדעו את-הדרך אשר תלכו-בה--כי לא עברתם בדרך, מתמול שלשום.  {פ}</P>

<P><B>ג,ה</B> ויאמר יהושע אל-העם, התקדשו:  כי מחר, יעשה יהוה בקרבכם--נפלאות. 
<B>ג,ו</B> ויאמר יהושע, אל-הכהנים לאמר, שאו את-ארון הברית, ועברו לפני העם; וישאו את-ארון הברית, וילכו לפני העם.  {ס}</P>

<P><B>ג,ז</B> ויאמר יהוה, אל-יהושע, היום הזה אחל גדלך, בעיני כל-ישראל:  אשר, ידעון, כי כאשר הייתי עם-משה, אהיה עמך. 
<B>ג,ח</B> ואתה, תצוה את-הכהנים, נשאי ארון-הברית, לאמר:  כבאכם, עד-קצה מי הירדן, בירדן, תעמדו.  {פ}</P>

<P><B>ג,ט</B> ויאמר יהושע, אל-בני ישראל:  גשו הנה--ושמעו, את-דברי יהוה אלהיכם. 
<B>ג,י</B> ויאמר יהושע--בזאת תדעון, כי אל חי בקרבכם; והורש יוריש מפניכם את-הכנעני ואת-החתי ואת-החוי, ואת-הפרזי ואת-הגרגשי, והאמרי, והיבוסי. 
<B>ג,יא</B> הנה ארון הברית, אדון כל-הארץ, עבר לפניכם, בירדן. 
<B>ג,יב</B> ועתה, קחו לכם שני עשר איש, משבטי, ישראל--איש-אחד איש-אחד, לשבט. 
<B>ג,יג</B> והיה כנוח כפות רגלי הכהנים נשאי ארון יהוה אדון כל-הארץ, במי הירדן, מי הירדן יכרתון, המים הירדים מלמעלה; ויעמדו, נד אחד. 
<B>ג,יד</B> ויהי, בנסע העם מאהליהם, לעבר, את-הירדן; והכהנים, נשאי הארון הברית--לפני העם. 
<B>ג,טו</B> וכבוא נשאי הארון, עד-הירדן, ורגלי הכהנים נשאי הארון, נטבלו בקצה המים; והירדן, מלא על-כל-גדותיו, כל, ימי קציר. 
<B>ג,טז</B> ויעמדו המים הירדים מלמעלה קמו נד-אחד, הרחק מאד באדם (מאדם) העיר אשר מצד צרתן, והירדים על ים הערבה ים-המלח, תמו נכרתו; והעם עברו, נגד יריחו. 
<B>ג,יז</B> ויעמדו הכהנים נשאי הארון ברית-יהוה בחרבה, בתוך הירדן--הכן; וכל-ישראל, עברים בחרבה, עד אשר-תמו כל-הגוי, לעבר את-הירדן. 
<B>ד,א</B> ויהי כאשר-תמו כל-הגוי, לעבור את-הירדן;  {פ}</P>

<P>ויאמר יהוה, אל-יהושע לאמר. 
<B>ד,ב</B> קחו לכם מן-העם, שנים עשר אנשים--איש-אחד איש-אחד, משבט. 
<B>ד,ג</B> וצוו אותם, לאמר, שאו-לכם מזה מתוך הירדן ממצב רגלי הכהנים, הכין שתים-עשרה אבנים; והעברתם אותם, עמכם, והנחתם אותם, במלון אשר-תלינו בו הלילה.  {ס}</P>

<P><B>ד,ד</B> ויקרא יהושע, אל-שנים העשר איש, אשר הכין, מבני ישראל--איש-אחד איש-אחד, משבט. 
<B>ד,ה</B> ויאמר להם, יהושע, עברו לפני ארון יהוה אלהיכם, אל-תוך הירדן; והרימו לכם איש אבן אחת, על-שכמו, למספר, שבטי בני-ישראל. 
<B>ד,ו</B> למען, תהיה זאת אות--בקרבכם:  כי-ישאלון בניכם מחר לאמר, מה האבנים האלה לכם. 
<B>ד,ז</B> ואמרתם להם, אשר נכרתו מימי הירדן מפני ארון ברית-יהוה--בעברו בירדן, נכרתו מי הירדן; והיו האבנים האלה לזכרון, לבני ישראל--עד-עולם. 
<B>ד,ח</B> ויעשו-כן בני-ישראל, כאשר צוה יהושע, וישאו שתי-עשרה אבנים מתוך הירדן כאשר דבר יהוה אל-יהושע, למספר שבטי בני-ישראל; ויעברום עמם אל-המלון, וינחום שם. 
<B>ד,ט</B> ושתים עשרה אבנים, הקים יהושע בתוך הירדן--תחת מצב רגלי הכהנים, נשאי ארון הברית; ויהיו שם, עד היום הזה. 
<B>ד,י</B> והכהנים נשאי הארון, עמדים בתוך הירדן, עד תם כל-הדבר אשר-צוה יהוה את-יהושע לדבר אל-העם, ככל אשר-צוה משה את-יהושע; וימהרו העם, ויעברו. 
<B>ד,יא</B> ויהי כאשר-תם כל-העם, לעבור; ויעבר ארון-יהוה והכהנים, לפני העם. 
<B>ד,יב</B> ויעברו בני-ראובן ובני-גד וחצי שבט המנשה, חמשים, לפני, בני ישראל--כאשר דבר אליהם, משה. 
<B>ד,יג</B> כארבעים אלף, חלוצי הצבא--עברו לפני יהוה, למלחמה, אל, ערבות יריחו.  {ס}</P>

<P><B>ד,יד</B> ביום ההוא, גדל יהוה את-יהושע, בעיני, כל-ישראל; ויראו אתו, כאשר יראו את-משה כל-ימי חייו.  {פ}</P>

<P><B>ד,טו</B> ויאמר יהוה, אל-יהושע לאמר. 
<B>ד,טז</B> צוה, את-הכהנים, נשאי, ארון העדות; ויעלו, מן-הירדן. 
<B>ד,יז</B> ויצו יהושע, את-הכהנים לאמר:  עלו, מן-הירדן. 
<B>ד,יח</B> ויהי בעלות (כעלות) הכהנים נשאי ארון ברית-יהוה, מתוך הירדן, נתקו כפות רגלי הכהנים, אל החרבה; וישבו מי-הירדן למקומם, וילכו כתמול-שלשום על-כל-גדותיו. 
<B>ד,יט</B> והעם, עלו מן-הירדן, בעשור, לחדש הראשון; ויחנו, בגלגל, בקצה, מזרח יריחו. 
<B>ד,כ</B> ואת שתים עשרה האבנים האלה, אשר לקחו מן-הירדן--הקים יהושע, בגלגל. 
<B>ד,כא</B> ויאמר אל-בני ישראל, לאמר:  אשר ישאלון בניכם מחר את-אבותם לאמר, מה האבנים האלה. 
<B>ד,כב</B> והודעתם, את-בניכם לאמר:  ביבשה עבר ישראל, את-הירדן הזה. 
<B>ד,כג</B> אשר-הוביש יהוה אלהיכם את-מי הירדן, מפניכם--עד-עברכם:  כאשר עשה יהוה אלהיכם לים-סוף אשר-הוביש מפנינו, עד-עברנו. 
<B>ד,כד</B> למען דעת כל-עמי הארץ, את-יד יהוה, כי חזקה, היא--למען יראתם את-יהוה אלהיכם, כל-הימים.  {פ}</P>

<P><B>ה,א</B> ויהי כשמע כל-מלכי האמרי אשר בעבר הירדן ימה, וכל-מלכי הכנעני אשר על-הים, את אשר-הוביש יהוה את-מי הירדן מפני בני-ישראל, עד-עברנו (עברם); וימס לבבם, ולא-היה בם עוד רוח, מפני, בני-ישראל.  {פ}</P>

<P><B>ה,ב</B> בעת ההיא, אמר יהוה אל-יהושע, עשה לך, חרבות צרים; ושוב מל את-בני-ישראל, שנית. 
<B>ה,ג</B> ויעש-לו יהושע, חרבות צרים; וימל את-בני ישראל, אל-גבעת הערלות. 
<B>ה,ד</B> וזה הדבר, אשר-מל יהושע:  כל-העם היצא ממצרים הזכרים כל אנשי המלחמה, מתו במדבר בדרך, בצאתם, ממצרים. 
<B>ה,ה</B> כי-מלים היו, כל-העם היצאים; וכל-העם הילדים במדבר בדרך, בצאתם ממצרים--לא-מלו. 
<B>ה,ו</B> כי ארבעים שנה, הלכו בני-ישראל במדבר, עד-תם כל-הגוי אנשי המלחמה היצאים ממצרים, אשר לא-שמעו בקול יהוה:  אשר נשבע יהוה, להם, לבלתי הראותם את-הארץ אשר נשבע יהוה לאבותם לתת לנו, ארץ זבת חלב ודבש. 
<B>ה,ז</B> ואת-בניהם הקים תחתם, אתם מל יהושע:  כי-ערלים היו, כי לא-מלו אותם בדרך. 
<B>ה,ח</B> ויהי כאשר-תמו כל-הגוי, להמול; וישבו תחתם במחנה, עד חיותם.  {פ}</P>

<P><B>ה,ט</B> ויאמר יהוה, אל-יהושע, היום גלותי את-חרפת מצרים, מעליכם; ויקרא שם המקום ההוא, גלגל, עד, היום הזה. 
<B>ה,י</B> ויחנו בני-ישראל, בגלגל; ויעשו את-הפסח בארבעה עשר יום לחדש, בערב--בערבות יריחו. 
<B>ה,יא</B> ויאכלו מעבור הארץ, ממחרת הפסח--מצות וקלוי:  בעצם, היום הזה. 
<B>ה,יב</B> וישבת המן ממחרת, באכלם מעבור הארץ, ולא-היה עוד לבני ישראל, מן; ויאכלו, מתבואת ארץ כנען, בשנה, ההיא.  {ס}</P>

<P><B>ה,יג</B> ויהי, בהיות יהושע ביריחו, וישא עיניו וירא, והנה-איש עמד לנגדו וחרבו שלופה בידו; וילך יהושע אליו ויאמר לו, הלנו אתה אם-לצרינו. 
<B>ה,יד</B> ויאמר לא, כי אני שר-צבא-יהוה--עתה באתי; ויפל יהושע אל-פניו ארצה, וישתחו, ויאמר לו, מה אדני מדבר אל-עבדו. 
<B>ה,טו</B> ויאמר שר-צבא יהוה אל-יהושע, של-נעלך מעל רגלך, כי המקום אשר אתה עמד עליו, קדש הוא; ויעש יהושע, כן. 
<B>ו,א</B> ויריחו סגרת ומסגרת, מפני בני ישראל:  אין יוצא, ואין בא.  {ס}</P>

<P><B>ו,ב</B> ויאמר יהוה, אל-יהושע, ראה נתתי בידך, את-יריחו ואת-מלכה--גבורי, החיל. 
<B>ו,ג</B> וסבתם את-העיר, כל אנשי המלחמה--הקיף את-העיר, פעם אחת; כה תעשה, ששת ימים. 
<B>ו,ד</B> ושבעה כהנים ישאו שבעה שופרות היובלים, לפני הארון, וביום השביעי, תסבו את-העיר שבע פעמים; והכהנים, יתקעו בשופרות. 
<B>ו,ה</B> והיה במשך בקרן היובל, בשמעכם (כשמעכם) את-קול השופר, יריעו כל-העם, תרועה גדולה; ונפלה חומת העיר, תחתיה, ועלו העם, איש נגדו. 
<B>ו,ו</B> ויקרא יהושע בן-נון, אל-הכהנים, ויאמר אלהם, שאו את-ארון הברית; ושבעה כהנים, ישאו שבעה שופרות יובלים, לפני, ארון יהוה. 
<B>ו,ז</B> ויאמרו (ויאמר), אל-העם, עברו, וסבו את-העיר; והחלוץ--יעבר, לפני ארון יהוה. 
<B>ו,ח</B> ויהי, כאמר יהושע אל-העם, ושבעה הכהנים נשאים שבעה שופרות היובלים לפני יהוה, עברו ותקעו בשופרות; וארון ברית יהוה, הלך אחריהם. 
<B>ו,ט</B> והחלוץ הלך--לפני הכהנים, תקעו (תקעי) השופרות; והמאסף, הלך אחרי הארון, הלוך, ותקוע בשופרות. 
<B>ו,י</B> ואת-העם צוה יהושע לאמר, לא תריעו ולא-תשמיעו את-קולכם, ולא-יצא מפיכם, דבר:  עד יום אמרי אליכם, הריעו--והריעתם. 
<B>ו,יא</B> ויסב ארון-יהוה את-העיר, הקף פעם אחת; ויבאו, המחנה, וילינו, במחנה.  {פ}</P>

<P><B>ו,יב</B> וישכם יהושע, בבקר; וישאו הכהנים, את-ארון יהוה. 
<B>ו,יג</B> ושבעה הכהנים נשאים שבעה שופרות היבלים, לפני ארון יהוה, הלכים הלוך, ותקעו בשופרות; והחלוץ, הלך לפניהם, והמאסף הלך אחרי ארון יהוה, הולך (הלוך) ותקוע בשופרות. 
<B>ו,יד</B> ויסבו את-העיר ביום השני, פעם אחת, וישבו, המחנה; כה עשו, ששת ימים. 
<B>ו,טו</B> ויהי ביום השביעי, וישכמו כעלות השחר, ויסבו את-העיר כמשפט הזה, שבע פעמים:  רק ביום ההוא, סבבו את-העיר שבע פעמים. 
<B>ו,טז</B> ויהי בפעם השביעית, תקעו הכהנים בשופרות; ויאמר יהושע אל-העם הריעו, כי-נתן יהוה לכם את-העיר. 
<B>ו,יז</B> והיתה העיר חרם היא וכל-אשר-בה, ליהוה:  רק רחב הזונה תחיה, היא וכל-אשר אתה בבית--כי החבאתה, את-המלאכים אשר שלחנו. 
<B>ו,יח</B> ורק-אתם שמרו מן-החרם, פן-תחרימו ולקחתם מן-החרם; ושמתם את-מחנה ישראל, לחרם, ועכרתם, אותו. 
<B>ו,יט</B> וכל כסף וזהב, וכלי נחשת וברזל--קדש הוא, ליהוה:  אוצר יהוה, יבוא. 
<B>ו,כ</B> וירע העם, ויתקעו בשפרות; ויהי כשמע העם את-קול השופר, ויריעו העם תרועה גדולה, ותפל החומה תחתיה ויעל העם העירה איש נגדו, וילכדו את-העיר. 
<B>ו,כא</B> ויחרימו, את-כל-אשר בעיר, מאיש ועד-אשה, מנער ועד-זקן; ועד שור ושה וחמור, לפי-חרב. 
<B>ו,כב</B> ולשנים האנשים המרגלים את-הארץ, אמר יהושע, באו, בית-האשה הזונה; והוציאו משם את-האשה ואת-כל-אשר-לה, כאשר נשבעתם לה. 
<B>ו,כג</B> ויבאו הנערים המרגלים, ויציאו את-רחב ואת-אביה ואת-אמה ואת-אחיה ואת-כל-אשר-לה, ואת כל-משפחותיה, הוציאו; ויניחום--מחוץ, למחנה ישראל. 
<B>ו,כד</B> והעיר שרפו באש, וכל-אשר-בה:  רק הכסף והזהב, וכלי הנחשת והברזל--נתנו, אוצר בית-יהוה. 
<B>ו,כה</B> ואת-רחב הזונה ואת-בית אביה ואת-כל-אשר-לה, החיה יהושע, ותשב בקרב ישראל, עד היום הזה:  כי החביאה את-המלאכים, אשר-שלח יהושע לרגל את-יריחו.  {פ}</P>

<P><B>ו,כו</B> וישבע יהושע, בעת ההיא לאמר:  ארור האיש לפני יהוה, אשר יקום ובנה את-העיר הזאת את-יריחו--בבכרו ייסדנה, ובצעירו יציב דלתיה.  {ס}</P>

<P><B>ו,כז</B> ויהי יהוה, את-יהושע; ויהי שמעו, בכל-הארץ. 
<B>ז,א</B> וימעלו בני-ישראל מעל, בחרם; ויקח עכן בן-כרמי בן-זבדי בן-זרח למטה יהודה, מן-החרם, ויחר-אף יהוה, בבני ישראל.  {ס}</P>

<P><B>ז,ב</B> וישלח יהושע אנשים מיריחו, העי אשר עם-בית און מקדם לבית-אל, ויאמר אליהם לאמר, עלו ורגלו את-הארץ; ויעלו, האנשים, וירגלו, את-העי. 
<B>ז,ג</B> וישבו אל-יהושע, ויאמרו אליו אל-יעל כל-העם--כאלפים איש או כשלשת אלפים איש, יעלו ויכו את-העי; אל-תיגע-שמה, את-כל-העם, כי מעט, המה. 
<B>ז,ד</B> ויעלו מן-העם שמה, כשלשת אלפים איש; וינסו, לפני אנשי העי. 
<B>ז,ה</B> ויכו מהם אנשי העי, כשלשים וששה איש, וירדפום לפני השער עד-השברים, ויכום במורד; וימס לבב-העם, ויהי למים. 
<B>ז,ו</B> ויקרע יהושע שמלתיו, ויפל על-פניו ארצה לפני ארון יהוה עד-הערב--הוא, וזקני ישראל; ויעלו עפר, על-ראשם. 
<B>ז,ז</B> ויאמר יהושע אהה אדני יהוה, למה העברת העביר את-העם הזה את-הירדן, לתת אתנו ביד האמרי, להאבידנו; ולו הואלנו ונשב, בעבר הירדן. 
<B>ז,ח</B> בי, אדני:  מה אמר--אחרי אשר הפך ישראל ערף, לפני איביו. 
<B>ז,ט</B> וישמעו הכנעני, וכל ישבי הארץ, ונסבו עלינו, והכריתו את-שמנו מן-הארץ; ומה-תעשה, לשמך הגדול. 
<B>ז,י</B> ויאמר יהוה אל-יהושע, קם לך; למה זה, אתה נפל על-פניך. 
<B>ז,יא</B> חטא, ישראל, וגם עברו את-בריתי, אשר צויתי אותם; וגם לקחו, מן-החרם, וגם גנבו וגם כחשו, וגם שמו בכליהם. 
<B>ז,יב</B> ולא יכלו בני ישראל, לקום לפני איביהם--ערף יפנו לפני איביהם, כי היו לחרם; לא אוסיף להיות עמכם, אם-לא תשמידו החרם מקרבכם. 
<B>ז,יג</B> קם, קדש את-העם, ואמרת, התקדשו למחר:  כי כה אמר יהוה אלהי ישראל, חרם בקרבך ישראל--לא תוכל לקום לפני איביך, עד-הסירכם החרם מקרבכם. 
<B>ז,יד</B> ונקרבתם בבקר, לשבטיכם; והיה השבט אשר-ילכדנו יהוה יקרב למשפחות, והמשפחה אשר-ילכדנה יהוה תקרב לבתים, והבית אשר ילכדנו יהוה, יקרב לגברים. 
<B>ז,טו</B> והיה, הנלכד בחרם--ישרף באש, אתו ואת-כל-אשר-לו:  כי עבר את-ברית יהוה, וכי-עשה נבלה בישראל. 
<B>ז,טז</B> וישכם יהושע בבקר, ויקרב את-ישראל לשבטיו; וילכד, שבט יהודה. 
<B>ז,יז</B> ויקרב, את-משפחת יהודה, וילכד, את משפחת הזרחי; ויקרב את-משפחת הזרחי, לגברים, וילכד, זבדי. 
<B>ז,יח</B> ויקרב את-ביתו, לגברים; וילכד, עכן בן-כרמי בן-זבדי בן-זרח--למטה יהודה. 
<B>ז,יט</B> ויאמר יהושע אל-עכן, בני שים-נא כבוד ליהוה אלהי ישראל--ותן-לו תודה; והגד-נא לי מה עשית, אל-תכחד ממני. 
<B>ז,כ</B> ויען עכן את-יהושע, ויאמר:  אמנה, אנכי חטאתי ליהוה אלהי ישראל, וכזאת וכזאת, עשיתי. 
<B>ז,כא</B> ואראה (וארא) בשלל אדרת שנער אחת טובה ומאתים שקלים כסף, ולשון זהב אחד חמשים שקלים משקלו, ואחמדם, ואקחם; והנם טמונים בארץ בתוך האהלי, והכסף תחתיה. 
<B>ז,כב</B> וישלח יהושע מלאכים, וירצו האהלה; והנה טמונה באהלו, והכסף תחתיה. 
<B>ז,כג</B> ויקחום, מתוך האהל, ויבאום אל-יהושע, ואל כל-בני ישראל; ויצקם, לפני יהוה. 
<B>ז,כד</B> ויקח יהושע את-עכן בן-זרח ואת-הכסף ואת-האדרת ואת-לשון הזהב ואת-בניו ואת-בנתיו ואת-שורו ואת-חמרו ואת-צאנו ואת-אהלו, ואת-כל-אשר-לו, וכל-ישראל, עמו; ויעלו אתם, עמק עכור. 
<B>ז,כה</B> ויאמר יהושע מה עכרתנו, יעכרך יהוה ביום הזה; וירגמו אתו כל-ישראל, אבן, וישרפו אתם באש, ויסקלו אתם באבנים. 
<B>ז,כו</B> ויקימו עליו גל-אבנים גדול, עד היום הזה, וישב יהוה, מחרון אפו; על-כן קרא שם המקום ההוא, עמק עכור, עד, היום הזה.  {פ}</P>

<P><B>ח,א</B> ויאמר יהוה אל-יהושע, אל-תירא ואל-תחת--קח עמך את כל-עם המלחמה, וקום עלה העי; ראה נתתי בידך, את-מלך העי ואת-עמו, ואת-עירו, ואת-ארצו. 
<B>ח,ב</B> ועשית לעי ולמלכה, כאשר עשית ליריחו ולמלכה--רק-שללה ובהמתה, תבזו לכם; שים-לך ארב לעיר, מאחריה. 
<B>ח,ג</B> ויקם יהושע וכל-עם המלחמה, לעלות העי; ויבחר יהושע שלשים אלף איש, גבורי החיל, וישלחם, לילה. 
<B>ח,ד</B> ויצו אתם לאמר, ראו אתם ארבים לעיר מאחרי העיר--אל-תרחיקו מן-העיר, מאד; והייתם כלכם, נכנים. 
<B>ח,ה</B> ואני, וכל-העם אשר אתי, נקרב, אל-העיר; והיה, כי-יצאו לקראתנו כאשר בראשנה, ונסנו, לפניהם. 
<B>ח,ו</B> ויצאו אחרינו, עד התיקנו אותם מן-העיר--כי יאמרו, נסים לפנינו כאשר בראשנה; ונסנו, לפניהם. 
<B>ח,ז</B> ואתם, תקמו מהאורב, והורשתם, את-העיר; ונתנה יהוה אלהיכם, בידכם. 
<B>ח,ח</B> והיה כתפשכם את-העיר, תציתו את-העיר באש--כדבר יהוה, תעשו; ראו, צויתי אתכם. 
<B>ח,ט</B> וישלחם יהושע, וילכו אל-המארב, וישבו בין בית-אל ובין העי, מים לעי; וילן יהושע בלילה ההוא, בתוך העם. 
<B>ח,י</B> וישכם יהושע בבקר, ויפקד את-העם; ויעל הוא וזקני ישראל, לפני העם--העי. 
<B>ח,יא</B> וכל-העם המלחמה אשר אתו, עלו ויגשו, ויבאו, נגד העיר; ויחנו מצפון לעי, והגי בינו ובין-העי. 
<B>ח,יב</B> ויקח, כחמשת אלפים איש; וישם אותם ארב, בין בית-אל ובין העי--מים לעיר. 
<B>ח,יג</B> וישימו העם את-כל-המחנה, אשר מצפון לעיר, ואת-עקבו, מים לעיר; וילך יהושע בלילה ההוא, בתוך העמק. 
<B>ח,יד</B> ויהי כראות מלך-העי, וימהרו וישכימו ויצאו אנשי-העיר לקראת-ישראל למלחמה הוא וכל-עמו למועד--לפני הערבה; והוא לא ידע, כי-ארב לו מאחרי העיר. 
<B>ח,טו</B> וינגעו יהושע וכל-ישראל, לפניהם; וינסו, דרך המדבר. 
<B>ח,טז</B> ויזעקו, כל-העם אשר בעיר (בעי), לרדף, אחריהם; וירדפו אחרי יהושע, וינתקו מן-העיר. 
<B>ח,יז</B> ולא-נשאר איש, בעי ובית אל, אשר לא-יצאו, אחרי ישראל; ויעזבו את-העיר פתוחה, וירדפו אחרי ישראל.  {פ}</P>

<P><B>ח,יח</B> ויאמר יהוה אל-יהושע, נטה בכידון אשר-בידך אל-העי--כי בידך, אתננה; ויט יהושע בכידון אשר-בידו, אל-העיר. 
<B>ח,יט</B> והאורב קם מהרה ממקומו וירוצו, כנטות ידו, ויבאו העיר, וילכדוה; וימהרו, ויציתו את-העיר באש. 
<B>ח,כ</B> ויפנו אנשי העי אחריהם ויראו, והנה עלה עשן העיר השמימה, ולא-היה בהם ידים לנוס, הנה והנה; והעם הנס המדבר, נהפך אל-הרודף. 
<B>ח,כא</B> ויהושע וכל-ישראל ראו, כי-לכד הארב את-העיר, וכי עלה, עשן העיר; וישבו, ויכו את-אנשי העי. 
<B>ח,כב</B> ואלה יצאו מן-העיר, לקראתם, ויהיו לישראל בתוך, אלה מזה ואלה מזה; ויכו אותם, עד-בלתי השאיר-לו שריד ופליט. 
<B>ח,כג</B> ואת-מלך העי, תפשו חי; ויקרבו אתו, אל-יהושע. 
<B>ח,כד</B> ויהי ככלות ישראל להרג את-כל-ישבי העי בשדה, במדבר אשר רדפום בו, ויפלו כלם לפי-חרב, עד-תמם; וישבו כל-ישראל העי, ויכו אתה לפי-חרב. 
<B>ח,כה</B> ויהי כל-הנפלים ביום ההוא, מאיש ועד-אשה--שנים עשר, אלף:  כל, אנשי העי. 
<B>ח,כו</B> ויהושע לא-השיב ידו, אשר נטה בכידון, עד אשר החרים, את כל-ישבי העי. 
<B>ח,כז</B> רק הבהמה, ושלל העיר ההיא, בזזו להם, ישראל--כדבר יהוה, אשר צוה את-יהושע. 
<B>ח,כח</B> וישרף יהושע, את-העי; וישימה תל-עולם שממה, עד היום הזה. 
<B>ח,כט</B> ואת-מלך העי תלה על-העץ, עד-עת הערב; וכבוא השמש צוה יהושע וירידו את-נבלתו מן-העץ, וישליכו אותה אל-פתח שער העיר, ויקימו עליו גל-אבנים גדול, עד היום הזה.  {פ}</P>

<P><B>ח,ל</B> אז יבנה יהושע מזבח, ליהוה אלהי ישראל, בהר, עיבל. 
<B>ח,לא</B> כאשר צוה משה עבד-יהוה את-בני ישראל, ככתוב בספר תורת משה--מזבח אבנים שלמות, אשר לא-הניף עליהן ברזל; ויעלו עליו עלות ליהוה, ויזבחו שלמים. 
<B>ח,לב</B> ויכתב-שם, על-האבנים--את, משנה תורת משה, אשר כתב, לפני בני ישראל. 
<B>ח,לג</B> וכל-ישראל וזקניו ושטרים ושפטיו עמדים מזה ומזה לארון נגד הכהנים הלוים נשאי ארון ברית-יהוה, כגר כאזרח--חציו אל-מול הר-גרזים, והחציו אל-מול הר-עיבל:  כאשר צוה משה עבד-יהוה, לברך את-העם ישראל--בראשנה. 
<B>ח,לד</B> ואחרי-כן, קרא את-כל-דברי התורה, הברכה, והקללה--ככל-הכתוב, בספר התורה. 
<B>ח,לה</B> לא-היה דבר, מכל אשר-צוה משה--אשר לא-קרא יהושע, נגד כל-קהל ישראל והנשים והטף, והגר, ההלך בקרבם. 
<B>ט,א</B> ויהי כשמע כל-המלכים אשר בעבר הירדן בהר ובשפלה, ובכל חוף הים הגדול, אל-מול, הלבנון--החתי, והאמרי, הכנעני הפרזי, החוי והיבוסי. 
<B>ט,ב</B> ויתקבצו יחדו, להלחם עם-יהושע ועם-ישראל--פה, אחד.  {פ}</P>

<P><B>ט,ג</B> וישבי גבעון שמעו, את אשר עשה יהושע ליריחו--ולעי. 
<B>ט,ד</B> ויעשו גם-המה בערמה, וילכו ויצטירו; ויקחו שקים בלים, לחמוריהם, ונאדות יין בלים, ומבקעים ומצררים. 
<B>ט,ה</B> ונעלות בלות ומטלאות ברגליהם, ושלמות בלות עליהם; וכל לחם צידם, יבש היה נקדים. 
<B>ט,ו</B> וילכו אל-יהושע אל-המחנה, הגלגל; ויאמרו אליו ואל-איש ישראל, מארץ רחוקה באנו, ועתה, כרתו-לנו ברית. 
<B>ט,ז</B> ויאמרו (ויאמר) איש-ישראל, אל-החוי:  אולי, בקרבי אתה יושב, ואיך, אכרות- (אכרת-) לך ברית. 
<B>ט,ח</B> ויאמרו אל-יהושע, עבדיך אנחנו; ויאמר אליהם יהושע מי אתם, ומאין תבאו. 
<B>ט,ט</B> ויאמרו אליו, מארץ רחוקה מאד באו עבדיך, לשם, יהוה אלהיך:  כי-שמענו שמעו, ואת כל-אשר עשה במצרים. 
<B>ט,י</B> ואת כל-אשר עשה, לשני מלכי האמרי, אשר, בעבר הירדן--לסיחון מלך חשבון, ולעוג מלך-הבשן אשר בעשתרות. 
<B>ט,יא</B> ויאמרו אלינו זקינינו וכל-ישבי ארצנו לאמר, קחו בידכם צידה לדרך, ולכו, לקראתם; ואמרתם אליהם עבדיכם אנחנו, ועתה כרתו-לנו ברית. 
<B>ט,יב</B> זה לחמנו, חם הצטידנו אתו מבתינו, ביום צאתנו, ללכת אליכם; ועתה הנה יבש, והיה נקדים. 
<B>ט,יג</B> ואלה נאדות היין אשר מלאנו חדשים, והנה התבקעו; ואלה שלמותינו, ונעלינו, בלו, מרב הדרך מאד. 
<B>ט,יד</B> ויקחו האנשים, מצידם; ואת-פי יהוה, לא שאלו. 
<B>ט,טו</B> ויעש להם יהושע שלום, ויכרת להם ברית לחיותם; וישבעו להם, נשיאי העדה. 
<B>ט,טז</B> ויהי, מקצה שלשת ימים, אחרי, אשר-כרתו להם ברית; וישמעו, כי-קרבים הם אליו, ובקרבו, הם ישבים. 
<B>ט,יז</B> ויסעו בני-ישראל, ויבאו אל-עריהם--ביום השלישי; ועריהם גבעון והכפירה, ובארות וקרית יערים. 
<B>ט,יח</B> ולא הכום, בני ישראל, כי-נשבעו להם נשיאי העדה, ביהוה אלהי ישראל; וילנו כל-העדה, על-הנשיאים. 
<B>ט,יט</B> ויאמרו כל-הנשיאים, אל-כל-העדה, אנחנו נשבענו להם, ביהוה אלהי ישראל; ועתה, לא נוכל לנגע בהם. 
<B>ט,כ</B> זאת נעשה להם, והחיה אותם; ולא-יהיה עלינו קצף, על-השבועה אשר-נשבענו להם. 
<B>ט,כא</B> ויאמרו אליהם הנשיאים, יחיו; ויהיו חטבי עצים ושאבי-מים, לכל-העדה, כאשר דברו להם, הנשיאים. 
<B>ט,כב</B> ויקרא להם יהושע, וידבר אליהם לאמר:  למה רמיתם אתנו לאמר, רחוקים אנחנו מכם מאד, ואתם, בקרבנו ישבים. 
<B>ט,כג</B> ועתה, ארורים אתם; ולא-יכרת מכם עבד, וחטבי עצים ושאבי-מים--לבית אלהי. 
<B>ט,כד</B> ויענו את-יהושע ויאמרו, כי הגד הגד לעבדיך את אשר צוה יהוה אלהיך את-משה עבדו, לתת לכם את-כל-הארץ, ולהשמיד את-כל-ישבי הארץ מפניכם; ונירא מאד לנפשתינו מפניכם, ונעשה את-הדבר הזה. 
<B>ט,כה</B> ועתה, הננו בידך:  כטוב וכישר בעיניך לעשות לנו, עשה. 
<B>ט,כו</B> ויעש להם, כן; ויצל אותם מיד בני-ישראל, ולא הרגום. 
<B>ט,כז</B> ויתנם יהושע ביום ההוא, חטבי עצים ושאבי מים--לעדה; ולמזבח יהוה עד-היום הזה, אל-המקום אשר יבחר.  {פ}</P>

<P><B>י,א</B> ויהי כשמע אדני-צדק מלך ירושלם, כי-לכד יהושע את-העי ויחרימה--כאשר עשה ליריחו ולמלכה, כן-עשה לעי ולמלכה; וכי השלימו ישבי גבעון, את-ישראל, ויהיו, בקרבם. 
<B>י,ב</B> וייראו מאד--כי עיר גדולה גבעון, כאחת ערי הממלכה; וכי היא גדולה מן-העי, וכל-אנשיה גברים. 
<B>י,ג</B> וישלח אדני-צדק מלך ירושלם, אל-הוהם מלך-חברון ואל-פראם מלך-ירמות ואל-יפיע מלך-לכיש ואל-דביר מלך-עגלון--לאמר. 
<B>י,ד</B> עלו-אלי ועזרני, ונכה את-גבעון:  כי-השלימה את-יהושע, ואת-בני ישראל. 
<B>י,ה</B> ויאספו ויעלו חמשת מלכי האמרי, מלך ירושלם מלך-חברון מלך-ירמות מלך-לכיש מלך-עגלון--הם, וכל-מחניהם; ויחנו, על-גבעון, וילחמו, עליה. 
<B>י,ו</B> וישלחו אנשי גבעון אל-יהושע אל-המחנה הגלגלה לאמר, אל-תרף ידיך מעבדיך:  עלה אלינו מהרה, והושיעה לנו ועזרנו--כי נקבצו אלינו, כל-מלכי האמרי ישבי ההר. 
<B>י,ז</B> ויעל יהושע מן-הגלגל, הוא וכל-עם המלחמה עמו, וכל, גבורי החיל.  {פ}</P>

<P><B>י,ח</B> ויאמר יהוה אל-יהושע אל-תירא מהם, כי בידך נתתים:  לא-יעמד איש מהם, בפניך. 
<B>י,ט</B> ויבא אליהם יהושע, פתאם:  כל-הלילה, עלה מן-הגלגל. 
<B>י,י</B> ויהמם יהוה לפני ישראל, ויכם מכה-גדולה בגבעון; וירדפם, דרך מעלה בית-חורן, ויכם עד-עזקה, ועד-מקדה. 
<B>י,יא</B> ויהי בנסם מפני ישראל, הם במורד בית-חורן ויהוה השליך עליהם אבנים גדלות מן-השמים עד-עזקה--וימתו:  רבים, אשר-מתו באבני הברד, מאשר הרגו בני ישראל, בחרב.  {ס}</P>

<P><B>י,יב</B> אז ידבר יהושע, ליהוה, ביום תת יהוה את-האמרי, לפני בני ישראל; ויאמר לעיני ישראל, שמש בגבעון דום, וירח, בעמק אילון. 
<B>י,יג</B> וידם השמש וירח עמד, עד-יקם גוי איביו--הלא-היא כתובה, על-ספר הישר; ויעמד השמש בחצי השמים, ולא-אץ לבוא כיום תמים. 
<B>י,יד</B> ולא היה כיום ההוא, לפניו ואחריו, לשמע יהוה, בקול איש:  כי יהוה, נלחם לישראל.  {ס}</P>

<P><B>י,טו</B> וישב יהושע וכל-ישראל עמו, אל-המחנה הגלגלה. 
<B>י,טז</B> וינסו, חמשת המלכים האלה; ויחבאו במערה, במקדה. 
<B>י,יז</B> ויגד, ליהושע לאמר:  נמצאו חמשת המלכים, נחבאים במערה במקדה. 
<B>י,יח</B> ויאמר יהושע, גלו אבנים גדלות אל-פי המערה, והפקידו עליה אנשים, לשמרם. 
<B>י,יט</B> ואתם, אל-תעמדו--רדפו אחרי איביכם, וזנבתם אותם:  אל-תתנום, לבוא אל-עריהם, כי נתנם יהוה אלהיכם, בידכם. 
<B>י,כ</B> ויהי ככלות יהושע ובני ישראל, להכותם מכה גדולה-מאד--עד-תמם; והשרידים שרדו מהם, ויבאו אל-ערי המבצר. 
<B>י,כא</B> וישבו כל-העם אל-המחנה אל-יהושע מקדה, בשלום:  לא-חרץ לבני ישראל, לאיש--את-לשנו. 
<B>י,כב</B> ויאמר יהושע, פתחו את-פי המערה; והוציאו אלי, את-חמשת המלכים האלה--מן-המערה. 
<B>י,כג</B> ויעשו כן--ויציאו אליו את-חמשת המלכים האלה, מן-המערה:  את מלך ירושלם, את-מלך חברון את-מלך ירמות, את-מלך לכיש, את-מלך עגלון. 
<B>י,כד</B> ויהי כהוציאם את-המלכים האלה, אל-יהושע, ויקרא יהושע אל-כל-איש ישראל ויאמר אל-קציני אנשי המלחמה ההלכוא אתו, קרבו שימו את-רגליכם על-צוארי המלכים האלה; ויקרבו, וישימו את-רגליהם על-צואריהם. 
<B>י,כה</B> ויאמר אליהם יהושע, אל-תיראו ואל-תחתו:  חזקו ואמצו--כי ככה יעשה יהוה לכל-איביכם, אשר אתם נלחמים אותם. 
<B>י,כו</B> ויכם יהושע אחרי-כן, וימיתם, ויתלם, על חמשה עצים; ויהיו תלוים על-העצים, עד-הערב. 
<B>י,כז</B> ויהי לעת בוא השמש, צוה יהושע וירידום מעל העצים, וישלכם, אל-המערה אשר נחבאו-שם; וישמו אבנים גדלות, על-פי המערה, עד-עצם, היום הזה.  {ס}</P>

<P><B>י,כח</B> ואת-מקדה לכד יהושע ביום ההוא, ויכה לפי-חרב ואת-מלכה--החרם אותם ואת-כל-הנפש אשר-בה, לא השאיר שריד; ויעש למלך מקדה, כאשר עשה למלך יריחו.  {ס}</P>

<P><B>י,כט</B> ויעבר יהושע וכל-ישראל עמו, ממקדה--לבנה; וילחם, עם-לבנה. 
<B>י,ל</B> ויתן יהוה גם-אותה ביד ישראל, ואת-מלכה, ויכה לפי-חרב ואת-כל-הנפש אשר-בה, לא-השאיר בה שריד; ויעש למלכה, כאשר עשה למלך יריחו.  {ס}</P>

<P><B>י,לא</B> ויעבר יהושע וכל-ישראל עמו, מלבנה--לכישה; ויחן עליה, וילחם בה. 
<B>י,לב</B> ויתן יהוה את-לכיש ביד ישראל, וילכדה ביום השני, ויכה לפי-חרב, ואת-כל-הנפש אשר-בה--ככל אשר-עשה, ללבנה.  {פ}</P>

<P><B>י,לג</B> אז עלה, הרם מלך גזר, לעזר, את-לכיש; ויכהו יהושע ואת-עמו, עד-בלתי השאיר-לו שריד. 
<B>י,לד</B> ויעבר יהושע וכל-ישראל עמו, מלכיש--עגלנה; ויחנו עליה, וילחמו עליה. 
<B>י,לה</B> וילכדוה ביום ההוא, ויכוה לפי-חרב--ואת כל-הנפש אשר-בה, ביום ההוא החרים:  ככל אשר-עשה, ללכיש.  {פ}</P>

<P><B>י,לו</B> ויעל יהושע וכל-ישראל עמו, מעגלונה--חברונה; וילחמו, עליה. 
<B>י,לז</B> וילכדוה ויכוה-לפי-חרב ואת-מלכה ואת-כל-עריה ואת-כל-הנפש אשר-בה, לא-השאיר שריד, ככל אשר-עשה, לעגלון; ויחרם אותה, ואת-כל-הנפש אשר-בה.  {ס}</P>

<P><B>י,לח</B> וישב יהושע וכל-ישראל עמו, דברה; וילחם, עליה. 
<B>י,לט</B> וילכדה ואת-מלכה ואת-כל-עריה, ויכום לפי-חרב, ויחרימו את-כל-נפש אשר-בה, לא השאיר שריד:  כאשר עשה לחברון, כן-עשה לדברה ולמלכה, וכאשר עשה ללבנה, ולמלכה. 
<B>י,מ</B> ויכה יהושע את-כל-הארץ ההר והנגב והשפלה והאשדות, ואת כל-מלכיהם--לא השאיר, שריד; ואת כל-הנשמה, החרים, כאשר צוה, יהוה אלהי ישראל. 
<B>י,מא</B> ויכם יהושע מקדש ברנע, ועד-עזה; ואת כל-ארץ גשן, ועד-גבעון. 
<B>י,מב</B> ואת כל-המלכים האלה ואת-ארצם, לכד יהושע פעם אחת:  כי, יהוה אלהי ישראל, נלחם, לישראל. 
<B>י,מג</B> וישב יהושע וכל-ישראל עמו, אל-המחנה הגלגלה.  {פ}</P>

<P><B>יא,א</B> ויהי, כשמע יבין מלך-חצור; וישלח, אל-יובב מלך מדון, ואל-מלך שמרון, ואל-מלך אכשף. 
<B>יא,ב</B> ואל-המלכים אשר מצפון, בהר ובערבה נגב כנרות--ובשפלה; ובנפות דור, מים. 
<B>יא,ג</B> הכנעני ממזרח ומים, והאמרי והחתי והפרזי והיבוסי בהר; והחוי תחת חרמון, בארץ המצפה. 
<B>יא,ד</B> ויצאו הם, וכל-מחניהם עמם--עם-רב, כחול אשר על-שפת-הים לרב; וסוס ורכב, רב-מאד. 
<B>יא,ה</B> ויועדו, כל המלכים האלה; ויבאו ויחנו יחדו, אל-מי מרום, להלחם, עם-ישראל.  {פ}</P>

<P><B>יא,ו</B> ויאמר יהוה אל-יהושע, אל-תירא מפניהם--כי-מחר כעת הזאת אנכי נתן את-כלם חללים, לפני ישראל; את-סוסיהם תעקר, ואת-מרכבתיהם תשרף באש. 
<B>יא,ז</B> ויבא יהושע וכל-עם המלחמה עמו עליהם, על-מי מרום--פתאם; ויפלו, בהם. 
<B>יא,ח</B> ויתנם יהוה ביד-ישראל, ויכום, וירדפום עד-צידון רבה ועד משרפות מים, ועד-בקעת מצפה מזרחה; ויכם, עד-בלתי השאיר-להם שריד. 
<B>יא,ט</B> ויעש להם יהושע, כאשר אמר-לו יהוה:  את-סוסיהם עקר, ואת-מרכבתיהם שרף באש.  {ס}</P>

<P><B>יא,י</B> וישב יהושע בעת ההיא, וילכד את-חצור, ואת-מלכה, הכה בחרב:  כי-חצור לפנים--היא, ראש כל-הממלכות האלה. 
<B>יא,יא</B> ויכו את-כל-הנפש אשר-בה לפי-חרב, החרם--לא נותר, כל-נשמה; ואת-חצור, שרף באש. 
<B>יא,יב</B> ואת-כל-ערי המלכים-האלה ואת-כל-מלכיהם לכד יהושע, ויכם לפי-חרב--החרים אותם:  כאשר צוה, משה עבד יהוה. 
<B>יא,יג</B> רק כל-הערים, העמדות על-תלם--לא שרפם, ישראל:  זולתי את-חצור לבדה, שרף יהושע. 
<B>יא,יד</B> וכל שלל הערים האלה, והבהמה, בזזו להם, בני ישראל:  רק את-כל-האדם הכו לפי-חרב, עד-השמדם אותם--לא השאירו, כל-נשמה. 
<B>יא,טו</B> כאשר צוה יהוה את-משה עבדו, כן-צוה משה את-יהושע; וכן, עשה יהושע--לא-הסיר דבר, מכל אשר-צוה יהוה את-משה. 
<B>יא,טז</B> ויקח יהושע את-כל-הארץ הזאת, ההר ואת-כל-הנגב ואת כל-ארץ הגשן, ואת-השפלה, ואת-הערבה; ואת-הר ישראל, ושפלתה. 
<B>יא,יז</B> מן-ההר החלק, העולה שעיר, ועד-בעל גד בבקעת הלבנון, תחת הר-חרמון; ואת כל-מלכיהם לכד, ויכם וימיתם. 
<B>יא,יח</B> ימים רבים, עשה יהושע את-כל-המלכים האלה--מלחמה. 
<B>יא,יט</B> לא-היתה עיר, אשר השלימה אל-בני ישראל, בלתי החוי, ישבי גבעון:  את-הכל, לקחו במלחמה. 
<B>יא,כ</B> כי מאת יהוה היתה לחזק את-לבם לקראת המלחמה את-ישראל, למען החרימם, לבלתי היות-להם, תחנה:  כי למען השמידם, כאשר צוה יהוה את-משה.  {ס}</P>

<P><B>יא,כא</B> ויבא יהושע בעת ההיא, ויכרת את-הענקים מן-ההר מן-חברון מן-דבר מן-ענב, ומכל הר יהודה, ומכל הר ישראל:  עם-עריהם, החרימם יהושע. 
<B>יא,כב</B> לא-נותר ענקים, בארץ בני ישראל:  רק, בעזה בגת ובאשדוד--נשארו. 
<B>יא,כג</B> ויקח יהושע את-כל-הארץ, ככל אשר דבר יהוה אל-משה, ויתנה יהושע לנחלה לישראל כמחלקתם, לשבטיהם; והארץ שקטה, ממלחמה.  {ס}</P>

<P><B>יב,א</B> ואלה מלכי הארץ, אשר הכו בני-ישראל וירשו את-ארצם, בעבר הירדן, מזרחה השמש--מנחל ארנון עד-הר חרמון, וכל-הערבה מזרחה. 
<B>יב,ב</B> סיחון מלך האמרי, היושב בחשבון--משל מערוער אשר על-שפת-נחל ארנון ותוך הנחל, וחצי הגלעד, ועד יבק הנחל, גבול בני עמון. 
<B>יב,ג</B> והערבה עד-ים כנרות מזרחה, ועד ים הערבה ים-המלח מזרחה, דרך, בית הישמות; ומתימן--תחת, אשדות הפסגה. 
<B>יב,ד</B> וגבול, עוג מלך הבשן, מיתר, הרפאים--היושב בעשתרות, ובאדרעי. 
<B>יב,ה</B> ומשל בהר חרמון ובסלכה, ובכל-הבשן, עד-גבול הגשורי, והמעכתי; וחצי, הגלעד--גבול, סיחון מלך-חשבון. 
<B>יב,ו</B> משה עבד-יהוה ובני ישראל, הכום; ויתנה משה עבד-יהוה ירשה, לראובני ולגדי, ולחצי, שבט המנשה.  {ס}</P>

<P><B>יב,ז</B> ואלה מלכי הארץ אשר הכה יהושע ובני ישראל, בעבר הירדן ימה, מבעל גד בבקעת הלבנון, ועד-ההר החלק העלה שעירה; ויתנה יהושע לשבטי ישראל, ירשה--כמחלקתם. 
<B>יב,ח</B> בהר ובשפלה, ובערבה ובאשדות, ובמדבר, ובנגב--החתי, האמרי, והכנעני הפרזי, החוי והיבוסי.  {ש}</P>

<P><B>יב,ט</B> מלך יריחו,  {ס}  אחד;  {ס}  מלך העי אשר-מצד בית-אל, אחד.  {ר}<BR>
<B>יב,י</B> מלך ירושלם  {ס}  אחד,  {ס}  מלך חברון  {ס}  אחד.  {ר}<BR>
<B>יב,יא</B> מלך ירמות  {ס}  אחד,  {ס}  מלך לכיש  {ס}  אחד.  {ר}<BR>
<B>יב,יב</B> מלך עגלון  {ס}  אחד,  {ס}  מלך גזר  {ס}  אחד.  {ר}<BR>
<B>יב,יג</B> מלך דבר  {ס}  אחד,  {ס}  מלך גדר  {ס}  אחד.  {ר}<BR>
<B>יב,יד</B> מלך חרמה  {ס}  אחד,  {ס}  מלך ערד  {ס}  אחד.  {ר}<BR>
<B>יב,טו</B> מלך לבנה  {ס}  אחד,  {ס}  מלך עדלם  {ס}  אחד.  {ר}<BR>
<B>יב,טז</B> מלך מקדה  {ס}  אחד,  {ס}  מלך בית-אל  {ס}  אחד.  {ר}<BR>
<B>יב,יז</B> מלך תפוח  {ס}  אחד,  {ס}  מלך חפר  {ס}  אחד.  {ר}<BR>
<B>יב,יח</B> מלך אפק  {ס}  אחד,  {ס}  מלך לשרון  {ס}  אחד.  {ר}<BR>
<B>יב,יט</B> מלך מדון  {ס}  אחד,  {ס}  מלך חצור  {ס}  אחד.  {ר}<BR>
<B>יב,כ</B> מלך שמרון מראון  {ס}  אחד,  {ס}  מלך אכשף  {ס}  אחד.  {ר}<BR>
<B>יב,כא</B> מלך תענך  {ס}  אחד,  {ס}  מלך מגדו  {ס}  אחד.  {ר}<BR>
<B>יב,כב</B> מלך קדש  {ס}  אחד,  {ס}  מלך-יקנעם לכרמל  {ס}  אחד.  {ר}<BR>
<B>יב,כג</B> מלך דור לנפת דור,  {ס}  אחד;  {ס}  מלך-גוים לגלגל,  {ס}  אחד.  {ר}<BR>
<B>יב,כד</B> מלך תרצה,  {ס}  אחד;  {ס}  כל-מלכים, שלשים  {ס}  ואחד.  {ר}<BR> {ש}</P>

<P><B>יג,א</B> ויהושע זקן, בא בימים; ויאמר יהוה אליו, אתה זקנתה באת בימים, והארץ נשארה הרבה-מאד, לרשתה. 
<B>יג,ב</B> זאת הארץ, הנשארת:  כל-גלילות הפלשתים, וכל-הגשורי. 
<B>יג,ג</B> מן-השיחור אשר על-פני מצרים, ועד גבול עקרון צפונה--לכנעני, תחשב; חמשת סרני פלשתים, העזתי והאשדודי האשקלוני הגתי, והעקרוני, והעוים. 
<B>יג,ד</B> מתימן כל-ארץ הכנעני, ומערה אשר לצידנים--עד-אפקה:  עד, גבול האמרי. 
<B>יג,ה</B> והארץ הגבלי, וכל-הלבנון מזרח השמש, מבעל גד, תחת הר-חרמון--עד, לבוא חמת. 
<B>יג,ו</B> כל-ישבי ההר מן-הלבנון עד-משרפת מים, כל-צידנים--אנכי אורישם, מפני בני ישראל:  רק הפלה לישראל, בנחלה, כאשר, צויתיך. 
<B>יג,ז</B> ועתה, חלק את-הארץ הזאת בנחלה--לתשעת השבטים; וחצי, השבט המנשה. 
<B>יג,ח</B> עמו, הראובני והגדי, לקחו, נחלתם--אשר נתן להם משה, בעבר הירדן מזרחה, כאשר נתן להם, משה עבד יהוה. 
<B>יג,ט</B> מערוער אשר על-שפת-נחל ארנון והעיר אשר בתוך-הנחל, וכל-המישר מידבא--עד-דיבון. 
<B>יג,י</B> וכל, ערי סיחון מלך האמרי, אשר מלך, בחשבון--עד-גבול, בני עמון. 
<B>יג,יא</B> והגלעד וגבול הגשורי והמעכתי, וכל הר חרמון וכל-הבשן--עד-סלכה. 
<B>יג,יב</B> כל-ממלכות עוג בבשן, אשר-מלך בעשתרות ובאדרעי:  הוא נשאר מיתר הרפאים, ויכם משה וירשם. 
<B>יג,יג</B> ולא הורישו בני ישראל, את-הגשורי ואת-המעכתי; וישב גשור ומעכת בקרב ישראל, עד היום הזה. 
<B>יג,יד</B> רק לשבט הלוי, לא נתן נחלה:  אשי יהוה אלהי ישראל, הוא נחלתו, כאשר, דבר-לו.  {פ}</P>

<P><B>יג,טו</B> ויתן משה, למטה בני-ראובן למשפחתם. 
<B>יג,טז</B> ויהי להם הגבול, מערוער אשר על-שפת-נחל ארנון והעיר אשר בתוך-הנחל וכל-המישר--על-מידבא. 
<B>יג,יז</B> חשבון וכל-עריה, אשר במישר; דיבן ובמות בעל, ובית בעל מעון. 
<B>יג,יח</B> ויהצה וקדמת, ומפעת. 
<B>יג,יט</B> וקריתים ושבמה, וצרת השחר בהר העמק. 
<B>יג,כ</B> ובית פעור ואשדות הפסגה, ובית הישמות. 
<B>יג,כא</B> וכל, ערי המישר, וכל-ממלכות סיחון מלך האמרי, אשר מלך בחשבון:  אשר הכה משה אתו ואת-נשיאי מדין, את-אוי ואת-רקם ואת-צור ואת-חור ואת-רבע, נסיכי סיחון, ישבי הארץ. 
<B>יג,כב</B> ואת-בלעם בן-בעור, הקוסם--הרגו בני-ישראל בחרב, אל-חלליהם. 
<B>יג,כג</B> ויהי, גבול בני ראובן--הירדן, וגבול:  זאת נחלת בני-ראובן למשפחותם, הערים וחצריהן.  {פ}</P>

<P><B>יג,כד</B> ויתן משה למטה-גד, לבני-גד למשפחתם. 
<B>יג,כה</B> ויהי להם, הגבול--יעזר וכל-ערי הגלעד, וחצי ארץ בני עמון:  עד-ערוער, אשר על-פני רבה. 
<B>יג,כו</B> ומחשבון עד-רמת המצפה, ובטנים; וממחנים, עד-גבול לדבר. 
<B>יג,כז</B> ובעמק בית הרם ובית נמרה וסכות וצפון, יתר ממלכות סיחון מלך חשבון, הירדן, וגבל--עד-קצה ים-כנרת, עבר הירדן מזרחה. 
<B>יג,כח</B> זאת נחלת בני-גד, למשפחתם, הערים, וחצריהם.  {ס}</P>

<P><B>יג,כט</B> ויתן משה, לחצי שבט מנשה; ויהי, לחצי מטה בני-מנשה--למשפחותם. 
<B>יג,ל</B> ויהי גבולם, ממחנים כל-הבשן כל-ממלכות עוג מלך-הבשן וכל-חות יאיר אשר בבשן--ששים עיר. 
<B>יג,לא</B> וחצי הגלעד ועשתרות ואדרעי, ערי ממלכות עוג בבשן, לבני מכיר בן-מנשה, לחצי בני-מכיר למשפחותם. 
<B>יג,לב</B> אלה, אשר-נחל משה בערבות מואב, מעבר לירדן יריחו, מזרחה.  {פ}</P>

<P><B>יג,לג</B> ולשבט, הלוי--לא-נתן משה, נחלה:  יהוה אלהי ישראל, הוא נחלתם, כאשר, דבר להם.  {ס}</P>

<P><B>יד,א</B> ואלה אשר-נחלו בני-ישראל, בארץ כנען--אשר נחלו אותם, אלעזר הכהן ויהושע בן-נון, וראשי אבות המטות, לבני ישראל. 
<B>יד,ב</B> בגורל, נחלתם, כאשר צוה יהוה ביד-משה, לתשעת המטות וחצי המטה. 
<B>יד,ג</B> כי-נתן משה נחלת שני המטות, וחצי המטה, מעבר, לירדן; וללוים--לא-נתן נחלה, בתוכם. 
<B>יד,ד</B> כי-היו בני-יוסף שני מטות, מנשה ואפרים; ולא-נתנו חלק ללוים בארץ, כי אם-ערים לשבת, ומגרשיהם, למקניהם ולקנינם. 
<B>יד,ה</B> כאשר צוה יהוה את-משה, כן עשו בני ישראל; ויחלקו, את-הארץ.  {פ}</P>

<P><B>יד,ו</B> ויגשו בני-יהודה אל-יהושע, בגלגל, ויאמר אליו, כלב בן-יפנה הקנזי:  אתה ידעת את-הדבר אשר-דבר יהוה אל-משה איש-האלהים, על אדותי ועל אדותיך--בקדש ברנע. 
<B>יד,ז</B> בן-ארבעים שנה אנכי, בשלח משה עבד-יהוה אתי מקדש ברנע--לרגל את-הארץ; ואשב אתו דבר, כאשר עם-לבבי. 
<B>יד,ח</B> ואחי אשר עלו עמי, המסיו את-לב העם; ואנכי מלאתי, אחרי יהוה אלהי. 
<B>יד,ט</B> וישבע משה, ביום ההוא לאמר, אם-לא הארץ אשר דרכה רגלך בה, לך תהיה לנחלה ולבניך עד-עולם:  כי מלאת, אחרי יהוה אלהי. 
<B>יד,י</B> ועתה, הנה החיה יהוה אותי כאשר דבר, זה ארבעים וחמש שנה מאז דבר יהוה את-הדבר הזה אל-משה, אשר-הלך ישראל במדבר; ועתה הנה אנכי היום, בן-חמש ושמנים שנה. 
<B>יד,יא</B> עודני היום חזק, כאשר ביום שלח אותי משה--ככחי אז, וככחי עתה:  למלחמה, ולצאת ולבוא. 
<B>יד,יב</B> ועתה, תנה-לי את-ההר הזה, אשר-דבר יהוה, ביום ההוא:  כי אתה-שמעת ביום ההוא כי-ענקים שם, וערים גדלות בצרות--אולי יהוה אותי והורשתים, כאשר דבר יהוה. 
<B>יד,יג</B> ויברכהו, יהושע; ויתן את-חברון לכלב בן-יפנה, לנחלה. 
<B>יד,יד</B> על-כן היתה-חברון לכלב בן-יפנה הקנזי, לנחלה, עד, היום הזה--יען, אשר מלא, אחרי, יהוה אלהי ישראל. 
<B>יד,טו</B> ושם חברון לפנים קרית ארבע, האדם הגדול בענקים הוא; והארץ שקטה, ממלחמה.  {פ}</P>

<P><B>טו,א</B> ויהי הגורל, למטה בני יהודה--למשפחתם:  אל-גבול אדום מדבר-צן נגבה, מקצה תימן. 
<B>טו,ב</B> ויהי להם גבול נגב, מקצה ים המלח, מן-הלשן, הפנה נגבה. 
<B>טו,ג</B> ויצא אל-מנגב למעלה עקרבים, ועבר צנה, ועלה מנגב, לקדש ברנע; ועבר חצרון ועלה אדרה, ונסב הקרקעה. 
<B>טו,ד</B> ועבר עצמונה, ויצא נחל מצרים, והיה (והיו) תצאות הגבול, ימה; זה-יהיה לכם, גבול נגב. 
<B>טו,ה</B> וגבול קדמה ים המלח, עד-קצה הירדן; וגבול לפאת צפונה, מלשון הים, מקצה, הירדן. 
<B>טו,ו</B> ועלה הגבול, בית חגלה, ועבר, מצפון לבית הערבה; ועלה הגבול, אבן בהן בן-ראובן. 
<B>טו,ז</B> ועלה הגבול דברה, מעמק עכור, וצפונה פנה אל-הגלגל אשר-נכח למעלה אדמים, אשר מנגב לנחל; ועבר הגבול אל-מי-עין שמש, והיו תצאתיו אל-עין רגל. 
<B>טו,ח</B> ועלה הגבול גי בן-הנם, אל-כתף היבוסי מנגב--היא, ירושלם; ועלה הגבול אל-ראש ההר, אשר על-פני גי-הנם ימה, אשר בקצה עמק-רפאים, צפונה. 
<B>טו,ט</B> ותאר הגבול מראש ההר, אל-מעין מי נפתוח, ויצא, אל-ערי הר-עפרון; ותאר הגבול בעלה, היא קרית יערים. 
<B>טו,י</B> ונסב הגבול מבעלה ימה, אל-הר שעיר, ועבר אל-כתף הר-יערים מצפונה, היא כסלון; וירד בית-שמש, ועבר תמנה. 
<B>טו,יא</B> ויצא הגבול אל-כתף עקרון, צפונה, ותאר הגבול שכרונה, ועבר הר-הבעלה ויצא יבנאל; והיו תצאות הגבול, ימה. 
<B>טו,יב</B> וגבול ים, הימה הגדול וגבול; זה גבול בני-יהודה, סביב--למשפחתם. 
<B>טו,יג</B> ולכלב בן-יפנה, נתן חלק בתוך בני-יהודה, אל-פי יהוה, ליהושע--את-קרית ארבע אבי הענק, היא חברון. 
<B>טו,יד</B> וירש משם כלב, את-שלושה בני הענק--את-ששי ואת-אחימן ואת-תלמי, ילידי הענק. 
<B>טו,טו</B> ויעל משם, אל-ישבי דבר; ושם-דבר לפנים, קרית-ספר. 
<B>טו,טז</B> ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאשה. 
<B>טו,יז</B> וילכדה עתניאל בן-קנז, אחי כלב; ויתן-לו את-עכסה בתו, לאשה. 
<B>טו,יח</B> ויהי בבואה, ותסיתהו לשאול מאת-אביה שדה, ותצנח, מעל החמור; ויאמר-לה כלב, מה-לך. 
<B>טו,יט</B> ותאמר תנה-לי ברכה, כי ארץ הנגב נתתני, ונתתה לי, גלת מים; ויתן-לה, את גלת עליות, ואת, גלת תחתיות.  {פ}</P>

<P><B>טו,כ</B> זאת, נחלת מטה בני-יהודה--למשפחתם. 
<B>טו,כא</B> ויהיו הערים, מקצה למטה בני-יהודה, אל-גבול אדום, בנגבה--קבצאל ועדר, ויגור. 
<B>טו,כב</B> וקינה ודימונה, ועדעדה. 
<B>טו,כג</B> וקדש וחצור, ויתנן. 
<B>טו,כד</B> זיף וטלם, ובעלות. 
<B>טו,כה</B> וחצור חדתה וקריות, חצרון היא חצור. 
<B>טו,כו</B> אמם ושמע, ומולדה. 
<B>טו,כז</B> וחצר גדה וחשמון, ובית פלט. 
<B>טו,כח</B> וחצר שועל ובאר שבע, ובזיותיה. 
<B>טו,כט</B> בעלה ועיים, ועצם. 
<B>טו,ל</B> ואלתולד וכסיל, וחרמה. 
<B>טו,לא</B> וצקלג ומדמנה, וסנסנה. 
<B>טו,לב</B> ולבאות ושלחים, ועין ורמון:  כל-ערים עשרים ותשע, וחצריהן.  {ס}</P>

<P><B>טו,לג</B> בשפלה--אשתאול וצרעה, ואשנה. 
<B>טו,לד</B> וזנוח ועין גנים, תפוח והעינם. 
<B>טו,לה</B> ירמות, ועדלם, שוכה, ועזקה. 
<B>טו,לו</B> ושערים, ועדיתים, והגדרה, וגדרתים:  ערים ארבע-עשרה, וחצריהן.  {ס}</P>

<P><B>טו,לז</B> צנן וחדשה, ומגדל-גד. 
<B>טו,לח</B> ודלען והמצפה, ויקתאל. 
<B>טו,לט</B> לכיש ובצקת, ועגלון. 
<B>טו,מ</B> וכבון ולחמס, וכתליש. 
<B>טו,מא</B> וגדרות, בית-דגון ונעמה ומקדה:  ערים שש-עשרה, וחצריהן.  {ס}</P>

<P><B>טו,מב</B> לבנה ועתר, ועשן. 
<B>טו,מג</B> ויפתח ואשנה, ונציב. 
<B>טו,מד</B> וקעילה ואכזיב, ומראשה:  ערים תשע, וחצריהן.  {ס}</P>

<P><B>טו,מה</B> עקרון ובנתיה, וחצריה. 
<B>טו,מו</B> מעקרון, וימה:  כל אשר-על-יד אשדוד, וחצריהן.  {ס}</P>

<P><B>טו,מז</B> אשדוד בנותיה וחצריה, עזה בנותיה וחצריה--עד-נחל מצרים; והים הגבול (הגדול), וגבול.  {ס}</P>

<P><B>טו,מח</B> ובהר--שמיר ויתיר, ושוכה. 
<B>טו,מט</B> ודנה וקרית-סנה, היא דבר.  {ס}</P>

<P><B>טו,נ</B> וענב ואשתמה, וענים. 
<B>טו,נא</B> וגשן וחלן, וגלה:  ערים אחת-עשרה, וחצריהן.  {ס}</P>

<P><B>טו,נב</B> ארב ורומה, ואשען. 
<B>טו,נג</B> וינים (וינום) ובית-תפוח, ואפקה. 
<B>טו,נד</B> וחמטה, וקרית ארבע היא חברון--וציער:  ערים תשע, וחצריהן.  {ס}</P>

<P><B>טו,נה</B> מעון כרמל, וזיף ויוטה. 
<B>טו,נו</B> ויזרעאל ויקדעם, וזנוח. 
<B>טו,נז</B> הקין, גבעה ותמנה:  ערים עשר, וחצריהן.  {ס}</P>

<P><B>טו,נח</B> חלחול בית-צור, וגדור. 
<B>טו,נט</B> ומערת ובית-ענות, ואלתקן:  ערים שש, וחצריהן.  {פ}</P>

<P><B>טו,ס</B> קרית-בעל, היא קרית יערים--והרבה:  ערים שתים, וחצריהן.  {ס}</P>

<P><B>טו,סא</B> במדבר--בית, הערבה, מדין, וסככה. 
<B>טו,סב</B> והנבשן ועיר-המלח, ועין גדי:  ערים שש, וחצריהן. 
<B>טו,סג</B> ואת-היבוסי יושבי ירושלם, לא-יוכלו (יכלו) בני-יהודה להורישם; וישב היבוסי את-בני יהודה, בירושלם, עד, היום הזה.  {פ}</P>

<P><B>טז,א</B> ויצא הגורל לבני יוסף, מירדן יריחו, למי יריחו, מזרחה; המדבר, עלה מיריחו בהר--בית-אל. 
<B>טז,ב</B> ויצא מבית-אל, לוזה; ועבר אל-גבול הארכי, עטרות. 
<B>טז,ג</B> וירד-ימה אל-גבול היפלטי, עד גבול בית-חורן תחתון--ועד-גזר; והיו תצאתו, ימה. 
<B>טז,ד</B> וינחלו בני-יוסף, מנשה ואפרים. 
<B>טז,ה</B> ויהי גבול בני-אפרים, למשפחתם; ויהי גבול נחלתם, מזרחה, עטרות אדר, עד-בית חורן עליון. 
<B>טז,ו</B> ויצא הגבול הימה, המכמתת מצפון, ונסב הגבול מזרחה, תאנת שלה; ועבר אותו, ממזרח ינוחה. 
<B>טז,ז</B> וירד מינוחה, עטרות ונערתה; ופגע, ביריחו, ויצא, הירדן. 
<B>טז,ח</B> מתפוח ילך הגבול ימה, נחל קנה, והיו תצאתיו, הימה; זאת, נחלת מטה בני-אפרים--למשפחתם. 
<B>טז,ט</B> והערים, המבדלות לבני אפרים, בתוך, נחלת בני-מנשה--כל-הערים, וחצריהן. 
<B>טז,י</B> ולא הורישו, את-הכנעני היושב בגזר; וישב הכנעני בקרב אפרים, עד-היום הזה, ויהי, למס-עבד.  {פ}</P>

<P><B>יז,א</B> ויהי הגורל למטה מנשה, כי-הוא בכור יוסף--למכיר בכור מנשה אבי הגלעד, כי הוא היה איש מלחמה, ויהי-לו, הגלעד והבשן. 
<B>יז,ב</B> ויהי לבני מנשה הנותרים, למשפחתם--לבני אביעזר ולבני-חלק ולבני אשריאל ולבני-שכם, ולבני-חפר ולבני שמידע; אלה בני מנשה בן-יוסף, הזכרים--למשפחתם. 
<B>יז,ג</B> ולצלפחד בן-חפר בן-גלעד בן-מכיר בן-מנשה, לא-היו לו בנים--כי אם-בנות; ואלה, שמות בנתיו--מחלה ונעה, חגלה מלכה ותרצה. 
<B>יז,ד</B> ותקרבנה לפני אלעזר הכהן ולפני יהושע בן-נון, ולפני הנשיאים לאמר, יהוה צוה את-משה, לתת-לנו נחלה בתוך אחינו; ויתן להם אל-פי יהוה, נחלה, בתוך, אחי אביהן. 
<B>יז,ה</B> ויפלו חבלי-מנשה, עשרה--לבד מארץ הגלעד, והבשן, אשר, מעבר לירדן. 
<B>יז,ו</B> כי בנות מנשה, נחלו נחלה בתוך בניו; וארץ, הגלעד, היתה, לבני-מנשה הנותרים. 
<B>יז,ז</B> ויהי גבול-מנשה, מאשר, המכמתת, אשר על-פני שכם; והלך הגבול אל-הימין, אל-ישבי עין תפוח. 
<B>יז,ח</B> למנשה, היתה ארץ תפוח; ותפוח אל-גבול מנשה, לבני אפרים. 
<B>יז,ט</B> וירד הגבול נחל קנה נגבה לנחל, ערים האלה לאפרים, בתוך, ערי מנשה; וגבול מנשה מצפון לנחל, ויהי תצאתיו הימה. 
<B>יז,י</B> נגבה לאפרים, וצפונה למנשה, ויהי הים, גבולו; ובאשר יפגעון מצפון, וביששכר ממזרח. 
<B>יז,יא</B> ויהי למנשה ביששכר ובאשר, בית-שאן ובנותיה ויבלעם ובנותיה ואת-ישבי דאר ובנותיה וישבי עין-דר ובנותיה, וישבי תענך ובנתיה, וישבי מגדו ובנותיה--שלשת, הנפת. 
<B>יז,יב</B> ולא יכלו בני מנשה, להוריש את-הערים האלה; ויואל, הכנעני, לשבת, בארץ הזאת. 
<B>יז,יג</B> ויהי, כי חזקו בני ישראל, ויתנו את-הכנעני, למס; והורש, לא הורישו.  {ס}</P>

<P><B>יז,יד</B> וידברו בני יוסף, את-יהושע לאמר:  מדוע נתתה לי נחלה, גורל אחד וחבל אחד, ואני עם-רב, עד אשר-עד-כה ברכני יהוה. 
<B>יז,טו</B> ויאמר אליהם יהושע, אם-עם-רב אתה עלה לך היערה, ובראת לך שם, בארץ הפרזי והרפאים:  כי-אץ לך, הר-אפרים. 
<B>יז,טז</B> ויאמרו בני יוסף, לא-ימצא לנו ההר; ורכב ברזל, בכל-הכנעני הישב בארץ-העמק, לאשר בבית-שאן ובנותיה, ולאשר בעמק יזרעאל. 
<B>יז,יז</B> ויאמר יהושע אל-בית יוסף, לאפרים ולמנשה לאמר:  עם-רב אתה, וכח גדול לך--לא-יהיה לך, גורל אחד. 
<B>יז,יח</B> כי הר יהיה-לך, כי-יער הוא, ובראתו, והיה לך תצאתיו:  כי-תוריש את-הכנעני, כי רכב ברזל לו--כי חזק, הוא.  {פ}</P>

<P><B>יח,א</B> ויקהלו כל-עדת בני-ישראל, שלה, וישכינו שם, את-אהל מועד; והארץ נכבשה, לפניהם. 
<B>יח,ב</B> ויותרו בבני ישראל, אשר לא-חלקו את-נחלתם--שבעה, שבטים. 
<B>יח,ג</B> ויאמר יהושע, אל-בני ישראל:  עד-אנה, אתם מתרפים, לבוא לרשת את-הארץ, אשר נתן לכם יהוה אלהי אבותיכם. 
<B>יח,ד</B> הבו לכם שלשה אנשים, לשבט; ואשלחם, ויקמו ויתהלכו בארץ ויכתבו אותה לפי נחלתם--ויבאו אלי. 
<B>יח,ה</B> והתחלקו אתה, לשבעה חלקים:  יהודה יעמד על-גבולו, מנגב, ובית יוסף יעמדו על-גבולם, מצפון. 
<B>יח,ו</B> ואתם תכתבו את-הארץ, שבעה חלקים, והבאתם אלי, הנה; ויריתי לכם גורל פה, לפני יהוה אלהינו. 
<B>יח,ז</B> כי אין-חלק ללוים בקרבכם, כי-כהנת יהוה נחלתו; וגד וראובן וחצי שבט המנשה לקחו נחלתם, מעבר לירדן מזרחה, אשר נתן להם, משה עבד יהוה. 
<B>יח,ח</B> ויקמו האנשים, וילכו; ויצו יהושע את-ההלכים לכתב את-הארץ לאמר, לכו והתהלכו בארץ וכתבו אותה ושובו אלי, ופה אשליך לכם גורל לפני יהוה, בשלה. 
<B>יח,ט</B> וילכו האנשים ויעברו בארץ, ויכתבוה לערים לשבעה חלקים על-ספר; ויבאו אל-יהושע אל-המחנה, שלה. 
<B>יח,י</B> וישלך להם יהושע גורל בשלה, לפני יהוה; ויחלק-שם יהושע את-הארץ לבני ישראל, כמחלקתם.  {פ}</P>

<P><B>יח,יא</B> ויעל, גורל מטה בני-בנימן--למשפחתם; ויצא, גבול גורלם, בין בני יהודה, ובין בני יוסף. 
<B>יח,יב</B> ויהי להם הגבול לפאת צפונה, מן-הירדן; ועלה הגבול אל-כתף יריחו מצפון, ועלה בהר ימה, והיה (והיו) תצאתיו, מדברה בית און. 
<B>יח,יג</B> ועבר משם הגבול לוזה, אל-כתף לוזה נגבה--היא, בית-אל; וירד הגבול, עטרות אדר, על-ההר, אשר מנגב לבית-חרון תחתון. 
<B>יח,יד</B> ותאר הגבול ונסב לפאת-ים נגבה, מן-ההר אשר על-פני בית-חרון נגבה, והיה (והיו) תצאתיו אל-קרית-בעל היא קרית יערים, עיר בני יהודה; זאת, פאת-ים. 
<B>יח,טו</B> ופאת-נגבה, מקצה קרית יערים; ויצא הגבול, ימה, ויצא, אל-מעין מי נפתוח. 
<B>יח,טז</B> וירד הגבול אל-קצה ההר, אשר על-פני גי בן-הנם, אשר בעמק רפאים, צפונה; וירד גי הנם אל-כתף היבוסי, נגבה, וירד, עין רגל. 
<B>יח,יז</B> ותאר מצפון, ויצא עין שמש, ויצא אל-גלילות, אשר-נכח מעלה אדמים; וירד, אבן בהן בן-ראובן. 
<B>יח,יח</B> ועבר אל-כתף מול-הערבה, צפונה; וירד, הערבתה. 
<B>יח,יט</B> ועבר הגבול אל-כתף בית-חגלה, צפונה, והיה (והיו) תצאותיו (תצאות) הגבול אל-לשון ים-המלח צפונה, אל-קצה הירדן נגבה; זה, גבול נגב. 
<B>יח,כ</B> והירדן יגבל-אתו, לפאת-קדמה:  זאת נחלת בני בנימן לגבולתיה, סביב--למשפחתם.  {פ}</P>

<P><B>יח,כא</B> והיו הערים, למטה בני בנימן--למשפחותיהם:  יריחו ובית-חגלה, ועמק קציץ. 
<B>יח,כב</B> ובית הערבה וצמרים, ובית-אל. 
<B>יח,כג</B> והעוים והפרה, ועפרה. 
<B>יח,כד</B> וכפר העמני (העמנה) והעפני, וגבע:  ערים שתים-עשרה, וחצריהן. 
<B>יח,כה</B> גבעון והרמה, ובארות. 
<B>יח,כו</B> והמצפה והכפירה, והמצה. 
<B>יח,כז</B> ורקם וירפאל, ותראלה. 
<B>יח,כח</B> וצלע האלף והיבוסי היא ירושלם, גבעת קרית--ערים ארבע-עשרה, וחצריהן:  זאת נחלת בני-בנימן, למשפחתם.  {פ}</P>

<P><B>יט,א</B> ויצא הגורל השני, לשמעון--למטה בני-שמעון, למשפחותם; ויהי, נחלתם, בתוך, נחלת בני-יהודה. 
<B>יט,ב</B> ויהי להם, בנחלתם--באר-שבע ושבע, ומולדה. 
<B>יט,ג</B> וחצר שועל ובלה, ועצם. 
<B>יט,ד</B> ואלתולד ובתול, וחרמה. 
<B>יט,ה</B> וצקלג ובית-המרכבות, וחצר סוסה. 
<B>יט,ו</B> ובית לבאות, ושרוחן:  ערים שלש-עשרה, וחצריהן. 
<B>יט,ז</B> עין רמון, ועתר ועשן:  ערים ארבע, וחצריהן. 
<B>יט,ח</B> וכל-החצרים, אשר סביבות הערים האלה, עד-בעלת באר, ראמת נגב:  זאת, נחלת מטה בני-שמעון--למשפחתם. 
<B>יט,ט</B> מחבל בני יהודה, נחלת בני שמעון:  כי-היה חלק בני-יהודה, רב מהם, וינחלו בני-שמעון, בתוך נחלתם.  {פ}</P>

<P><B>יט,י</B> ויעל הגורל השלישי, לבני זבולן למשפחתם; ויהי גבול נחלתם, עד-שריד. 
<B>יט,יא</B> ועלה גבולם לימה ומרעלה, ופגע בדבשת; ופגע, אל-הנחל, אשר, על-פני יקנעם. 
<B>יט,יב</B> ושב משריד, קדמה מזרח השמש, על-גבול כסלת, תבר; ויצא אל-הדברת, ועלה יפיע. 
<B>יט,יג</B> ומשם עבר קדמה מזרחה, גתה חפר עתה קצין; ויצא רמון המתאר, הנעה. 
<B>יט,יד</B> ונסב אתו הגבול, מצפון חנתן; והיו, תצאתיו, גי, יפתח-אל. 
<B>יט,טו</B> וקטת ונהלל ושמרון, וידאלה ובית לחם:  ערים שתים-עשרה, וחצריהן. 
<B>יט,טז</B> זאת נחלת בני-זבולן, למשפחותם--הערים האלה, וחצריהן.  {פ}</P>

<P><B>יט,יז</B> ליששכר--יצא, הגורל הרביעי:  לבני יששכר, למשפחותם. 
<B>יט,יח</B> ויהי, גבולם--יזרעאלה והכסולת, ושונם. 
<B>יט,יט</B> וחפרים ושיאן, ואנחרת. 
<B>יט,כ</B> והרבית וקשיון, ואבץ. 
<B>יט,כא</B> ורמת ועין-גנים ועין חדה, ובית פצץ. 
<B>יט,כב</B> ופגע הגבול בתבור ושחצומה (ושחצימה) ובית שמש, והיו תצאות גבולם הירדן:  ערים שש-עשרה, וחצריהן. 
<B>יט,כג</B> זאת, נחלת מטה בני-יששכר--למשפחתם:  הערים, וחצריהן.  {פ}</P>

<P><B>יט,כד</B> ויצא הגורל החמישי, למטה בני-אשר למשפחותם. 
<B>יט,כה</B> ויהי, גבולם--חלקת וחלי, ובטן ואכשף. 
<B>יט,כו</B> ואלמלך ועמעד, ומשאל; ופגע בכרמל הימה, ובשיחור לבנת. 
<B>יט,כז</B> ושב מזרח השמש, בית דגן, ופגע בזבלון ובגי יפתח-אל צפונה בית העמק, ונעיאל; ויצא אל-כבול, משמאל. 
<B>יט,כח</B> ועברן ורחב, וחמון וקנה, עד, צידון רבה. 
<B>יט,כט</B> ושב הגבול הרמה, ועד-עיר מבצר-צר; ושב הגבול חסה, ויהיו (והיו) תצאתיו הימה מחבל אכזיבה. 
<B>יט,ל</B> ועמה ואפק, ורחב:  ערים עשרים ושתים, וחצריהן. 
<B>יט,לא</B> זאת, נחלת מטה בני-אשר--למשפחתם:  הערים האלה, וחצריהן.  {פ}</P>

<P><B>יט,לב</B> לבני נפתלי, יצא הגורל הששי--לבני נפתלי, למשפחתם. 
<B>יט,לג</B> ויהי גבולם, מחלף מאלון בצעננים ואדמי הנקב ויבנאל--עד-לקום; ויהי תצאתיו, הירדן. 
<B>יט,לד</B> ושב הגבול ימה אזנות תבור, ויצא משם חוקקה; ופגע בזבלון מנגב, ובאשר פגע מים, וביהודה, הירדן מזרח השמש. 
<B>יט,לה</B> וערי, מבצר--הצדים צר, וחמת רקת וכנרת. 
<B>יט,לו</B> ואדמה והרמה, וחצור. 
<B>יט,לז</B> וקדש ואדרעי, ועין חצור. 
<B>יט,לח</B> ויראון, ומגדל-אל, חרם ובית-ענת, ובית שמש:  ערים תשע-עשרה, וחצריהן. 
<B>יט,לט</B> זאת, נחלת מטה בני-נפתלי--למשפחתם:  הערים, וחצריהן.  {פ}</P>

<P><B>יט,מ</B> למטה בני-דן, למשפחתם, יצא, הגורל השביעי. 
<B>יט,מא</B> ויהי, גבול נחלתם--צרעה ואשתאול, ועיר שמש. 
<B>יט,מב</B> ושעלבין ואילון, ויתלה. 
<B>יט,מג</B> ואילון ותמנתה, ועקרון. 
<B>יט,מד</B> ואלתקה וגבתון, ובעלת. 
<B>יט,מה</B> ויהד ובני-ברק, וגת-רמון. 
<B>יט,מו</B> ומי הירקון, והרקון; עם-הגבול, מול יפו. 
<B>יט,מז</B> ויצא גבול-בני-דן, מהם; ויעלו בני-דן וילחמו עם-לשם וילכדו אותה ויכו אותה לפי-חרב, וירשו אותה וישבו בה, ויקראו ללשם דן, כשם דן אביהם. 
<B>יט,מח</B> זאת, נחלת מטה בני-דן--למשפחתם:  הערים האלה, וחצריהן.  {ס}</P>

<P><B>יט,מט</B> ויכלו לנחל-את-הארץ, לגבולתיה; ויתנו בני-ישראל נחלה ליהושע בן-נון, בתוכם. 
<B>יט,נ</B> על-פי יהוה נתנו לו, את-העיר אשר שאל--את-תמנת-סרח, בהר אפרים; ויבנה את-העיר, וישב בה. 
<B>יט,נא</B> אלה הנחלת אשר נחלו אלעזר הכהן ויהושע בן-נון וראשי האבות למטות בני-ישראל בגורל בשלה, לפני יהוה--פתח, אהל מועד; ויכלו, מחלק את-הארץ.  {פ}</P>

<P><B>כ,א</B> וידבר יהוה, אל-יהושע לאמר. 
<B>כ,ב</B> דבר אל-בני ישראל, לאמר:  תנו לכם את-ערי המקלט, אשר-דברתי אליכם ביד-משה. 
<B>כ,ג</B> לנוס שמה רוצח, מכה-נפש בשגגה בבלי-דעת; והיו לכם למקלט, מגאל הדם. 
<B>כ,ד</B> ונס אל-אחת מהערים האלה, ועמד פתח שער העיר, ודבר באזני זקני העיר-ההיא, את-דבריו; ואספו אתו העירה אליהם, ונתנו-לו מקום וישב עמם. 
<B>כ,ה</B> וכי ירדף גאל הדם, אחריו, ולא-יסגרו את-הרצח, בידו:  כי בבלי-דעת הכה את-רעהו, ולא-שנא הוא לו מתמול שלשום. 
<B>כ,ו</B> וישב בעיר ההיא, עד-עמדו לפני העדה למשפט, עד-מות הכהן הגדול, אשר יהיה בימים ההם; אז ישוב הרוצח, ובא אל-עירו ואל-ביתו--אל-העיר, אשר-נס משם. 
<B>כ,ז</B> ויקדשו את-קדש בגליל, בהר נפתלי, ואת-שכם, בהר אפרים; ואת-קרית ארבע היא חברון, בהר יהודה. 
<B>כ,ח</B> ומעבר לירדן יריחו, מזרחה, נתנו את-בצר במדבר במישר, ממטה ראובן; ואת-ראמת בגלעד ממטה-גד, ואת-גלון (גולן) בבשן ממטה מנשה. 
<B>כ,ט</B> אלה היו ערי המועדה לכל בני ישראל, ולגר הגר בתוכם, לנוס שמה, כל-מכה-נפש בשגגה; ולא ימות, ביד גאל הדם, עד-עמדו, לפני העדה.  {פ}</P>

<P><B>כא,א</B> ויגשו, ראשי אבות הלוים, אל-אלעזר הכהן, ואל-יהושע בן-נון; ואל-ראשי אבות המטות, לבני ישראל. 
<B>כא,ב</B> וידברו אליהם בשלה, בארץ כנען לאמר, יהוה צוה ביד-משה, לתת-לנו ערים לשבת; ומגרשיהן, לבהמתנו.  {פ}</P>

<P><B>כא,ג</B> ויתנו בני-ישראל ללוים מנחלתם, אל-פי יהוה, את-הערים האלה, ואת-מגרשיהן. 
<B>כא,ד</B> ויצא הגורל, למשפחת הקהתי; ויהי לבני אהרן הכהן מן-הלוים, ממטה יהודה וממטה השמעני וממטה בנימן בגורל--ערים, שלש עשרה.  {ס}</P>

<P><B>כא,ה</B> ולבני קהת הנותרים, ממשפחת מטה-אפרים וממטה-דן ומחצי מטה מנשה בגורל--ערים עשר.  {ס}</P>

<P><B>כא,ו</B> ולבני גרשון, ממשפחות מטה-יששכר וממטה-אשר וממטה נפתלי ומחצי מטה מנשה בבשן בגורל--ערים, שלש עשרה.  {ס}</P>

<P><B>כא,ז</B> לבני מררי למשפחתם, ממטה ראובן וממטה-גד וממטה זבולן--ערים, שתים עשרה.  {ס}</P>

<P><B>כא,ח</B> ויתנו בני-ישראל ללוים, את-הערים האלה ואת-מגרשיהן, כאשר צוה יהוה ביד-משה, בגורל.  {פ}</P>

<P><B>כא,ט</B> ויתנו, ממטה בני יהודה, וממטה, בני שמעון--את הערים האלה, אשר-יקרא אתהן בשם. 
<B>כא,י</B> ויהי לבני אהרן, ממשפחות הקהתי מבני לוי:  כי להם היה הגורל, ראישנה. 
<B>כא,יא</B> ויתנו להם את-קרית ארבע אבי הענוק, היא חברון--בהר יהודה; ואת-מגרשה, סביבתיה. 
<B>כא,יב</B> ואת-שדה העיר, ואת-חצריה, נתנו לכלב בן-יפנה, באחזתו.  {ס}</P>

<P><B>כא,יג</B> ולבני אהרן הכהן, נתנו את-עיר מקלט הרצח--את-חברון, ואת-מגרשה; ואת-לבנה, ואת-מגרשה. 
<B>כא,יד</B> ואת-יתר, ואת-מגרשה, ואת-אשתמע, ואת-מגרשה. 
<B>כא,טו</B> ואת-חלן, ואת-מגרשה, ואת-דבר, ואת-מגרשה. 
<B>כא,טז</B> ואת-עין ואת-מגרשה, ואת-יטה ואת-מגרשה, את-בית שמש, ואת-מגרשה:  ערים תשע--מאת, שני השבטים האלה.  {ס}</P>

<P><B>כא,יז</B> וממטה בנימין, את-גבעון ואת-מגרשה, את-גבע, ואת-מגרשה. 
<B>כא,יח</B> את-ענתות, ואת-מגרשה, ואת-עלמון, ואת-מגרשה:  ערים, ארבע. 
<B>כא,יט</B> כל-ערי בני-אהרן, הכהנים--שלש-עשרה ערים, ומגרשיהן.  {ס}</P>

<P><B>כא,כ</B> ולמשפחות בני-קהת הלוים, הנותרים מבני קהת; ויהי ערי גורלם, ממטה אפרים. 
<B>כא,כא</B> ויתנו להם את-עיר מקלט הרצח, את-שכם ואת-מגרשה--בהר אפרים; ואת-גזר, ואת-מגרשה. 
<B>כא,כב</B> ואת-קבצים, ואת-מגרשה, ואת-בית חורן, ואת-מגרשה:  ערים, ארבע.  {ס}</P>

<P><B>כא,כג</B> וממטה-דן--את-אלתקא, ואת-מגרשה; את-גבתון, ואת-מגרשה. 
<B>כא,כד</B> את-אילון, ואת-מגרשה, את-גת-רמון, ואת-מגרשה:  ערים, ארבע. 
<B>כא,כה</B> וממחצית, מטה מנשה--את-תענך ואת-מגרשה, ואת-גת רמון ואת-מגרשה:  ערים, שתים. 
<B>כא,כו</B> כל-ערים עשר, ומגרשיהן, למשפחות בני-קהת, הנותרים.  {ס}</P>

<P><B>כא,כז</B> ולבני גרשון, ממשפחת הלוים--מחצי מטה מנשה את-עיר מקלט הרצח, את-גלון (גולן) בבשן ואת-מגרשה ואת-בעשתרה ואת-מגרשה:  ערים, שתים.  {ס}</P>

<P><B>כא,כח</B> וממטה יששכר, את-קשיון ואת-מגרשה; את-דברת, ואת-מגרשה. 
<B>כא,כט</B> את-ירמות, ואת-מגרשה, את-עין גנים, ואת-מגרשה:  ערים, ארבע.  {ס}</P>

<P><B>כא,ל</B> וממטה אשר, את-משאל ואת-מגרשה; את-עבדון, ואת-מגרשה. 
<B>כא,לא</B> את-חלקת, ואת-מגרשה, ואת-רחב, ואת-מגרשה:  ערים, ארבע.  {ס}</P>

<P><B>כא,לב</B> וממטה נפתלי את-עיר מקלט הרצח, את-קדש בגליל ואת-מגרשה ואת-חמת דאר ואת-מגרשה, ואת-קרתן, ואת-מגרשה:  ערים, שלש. 
<B>כא,לג</B> כל-ערי הגרשני, למשפחתם--שלש-עשרה עיר, ומגרשיהן.  {ס}</P>

<P><B>כא,לד</B> ולמשפחות בני-מררי, הלוים הנותרים--מאת מטה זבולן, את-יקנעם ואת-מגרשה; את-קרתה, ואת-מגרשה. 
<B>כא,לה</B> את-דמנה, ואת-מגרשה, את-נהלל, ואת-מגרשה:  ערים, ארבע.  {ס}</P>

<P><B>כא,לו</B> וממטה-גד, את-עיר מקלט הרצח, את-רמת בגלעד, ואת-מגרשה; ואת-מחנים, ואת-מגרשה. 
<B>כא,לז</B> את-חשבון, ואת-מגרשה, את-יעזר, ואת-מגרשה:  כל-ערים, ארבע. 
<B>כא,לח</B> כל-הערים לבני מררי, למשפחתם, הנותרים, ממשפחות הלוים; ויהי, גורלם--ערים, שתים עשרה. 
<B>כא,לט</B> כל ערי הלוים, בתוך אחזת בני-ישראל--ערים ארבעים ושמנה, ומגרשיהן. 
<B>כא,מ</B> תהיינה, הערים האלה--עיר עיר, ומגרשיה סביבתיה:  כן, לכל-הערים האלה.  {ס}</P>

<P><B>כא,מא</B> ויתן יהוה, לישראל, את-כל-הארץ, אשר נשבע לתת לאבותם; וירשוה, וישבו בה. 
<B>כא,מב</B> וינח יהוה להם מסביב, ככל אשר-נשבע לאבותם; ולא-עמד איש בפניהם, מכל-איביהם--את כל-איביהם, נתן יהוה בידם. 
<B>כא,מג</B> לא-נפל דבר--מכל הדבר הטוב, אשר-דבר יהוה אל-בית ישראל:  הכל, בא.  {פ}</P>

<P><B>כב,א</B> אז יקרא יהושע, לראובני ולגדי, ולחצי, מטה מנשה. 
<B>כב,ב</B> ויאמר אליהם--אתם שמרתם, את כל-אשר צוה אתכם משה עבד יהוה; ותשמעו בקולי, לכל אשר-צויתי אתכם. 
<B>כב,ג</B> לא-עזבתם את-אחיכם, זה ימים רבים, עד, היום הזה; ושמרתם--את-משמרת, מצות יהוה אלהיכם. 
<B>כב,ד</B> ועתה, הניח יהוה אלהיכם לאחיכם, כאשר, דבר להם; ועתה פנו ולכו לכם לאהליכם, אל-ארץ אחזתכם, אשר נתן לכם משה עבד יהוה, בעבר הירדן. 
<B>כב,ה</B> רק שמרו מאד, לעשות את-המצוה ואת-התורה אשר צוה אתכם משה עבד-יהוה, לאהבה את-יהוה אלהיכם וללכת בכל-דרכיו ולשמר מצותיו, ולדבקה-בו; ולעבדו, בכל-לבבכם ובכל-נפשכם. 
<B>כב,ו</B> ויברכם, יהושע; וישלחם, וילכו אל-אהליהם.  {פ}</P>

<P><B>כב,ז</B> ולחצי שבט המנשה, נתן משה בבשן, ולחציו נתן יהושע עם-אחיהם, מעבר (בעבר) הירדן ימה; וגם כי שלחם יהושע, אל-אהליהם--ויברכם. 
<B>כב,ח</B> ויאמר אליהם לאמר, בנכסים רבים שובו אל-אהליכם ובמקנה רב-מאד, בכסף ובזהב ובנחשת ובברזל ובשלמות, הרבה מאד; חלקו שלל-איביכם, עם-אחיכם.  {פ}</P>

<P><B>כב,ט</B> וישבו וילכו בני-ראובן ובני-גד וחצי שבט המנשה, מאת בני ישראל, משלה, אשר בארץ-כנען--ללכת אל-ארץ הגלעד, אל-ארץ אחזתם אשר נאחזו-בה, על-פי יהוה, ביד-משה. 
<B>כב,י</B> ויבאו אל-גלילות הירדן, אשר בארץ כנען; ויבנו בני-ראובן ובני-גד וחצי שבט המנשה שם מזבח, על-הירדן--מזבח גדול, למראה. 
<B>כב,יא</B> וישמעו בני-ישראל, לאמר:  הנה בנו בני-ראובן ובני-גד וחצי שבט המנשה את-המזבח, אל-מול ארץ כנען--אל-גלילות הירדן, אל-עבר בני ישראל. 
<B>כב,יב</B> וישמעו, בני ישראל; ויקהלו כל-עדת בני-ישראל, שלה, לעלות עליהם, לצבא.  {פ}</P>

<P><B>כב,יג</B> וישלחו בני-ישראל אל-בני-ראובן ואל-בני-גד, ואל-חצי שבט-מנשה--אל-ארץ הגלעד:  את-פינחס, בן-אלעזר הכהן. 
<B>כב,יד</B> ועשרה נשאים, עמו--נשיא אחד נשיא אחד לבית אב, לכל מטות ישראל; ואיש ראש בית-אבותם המה, לאלפי ישראל. 
<B>כב,טו</B> ויבאו אל-בני-ראובן ואל-בני-גד, ואל-חצי שבט-מנשה--אל-ארץ הגלעד; וידברו אתם, לאמר. 
<B>כב,טז</B> כה אמרו כל עדת יהוה, מה-המעל הזה אשר מעלתם באלהי ישראל, לשוב היום, מאחרי יהוה--בבנותכם לכם מזבח, למרדכם היום ביהוה. 
<B>כב,יז</B> המעט-לנו, את-עון פעור, אשר לא-הטהרנו ממנו, עד היום הזה; ויהי הנגף, בעדת יהוה. 
<B>כב,יח</B> ואתם תשבו היום, מאחרי יהוה; והיה, אתם תמרדו היום ביהוה, ומחר, אל-כל-עדת ישראל יקצף. 
<B>כב,יט</B> ואך אם-טמאה ארץ אחזתכם, עברו לכם אל-ארץ אחזת יהוה אשר שכן-שם משכן יהוה, והאחזו, בתוכנו; וביהוה אל-תמרדו, ואתנו אל-תמרדו, בבנתכם לכם מזבח, מבלעדי מזבח יהוה אלהינו. 
<B>כב,כ</B> הלוא עכן בן-זרח, מעל מעל בחרם, ועל-כל-עדת ישראל, היה קצף:  והוא איש אחד, לא גוע בעונו.  {ס}</P>

<P><B>כב,כא</B> ויענו בני-ראובן ובני-גד, וחצי שבט המנשה; וידברו, את-ראשי אלפי ישראל. 
<B>כב,כב</B> אל אלהים יהוה אל אלהים יהוה, הוא ידע, וישראל, הוא ידע:  אם-במרד ואם-במעל ביהוה, אל-תושיענו היום הזה. 
<B>כב,כג</B> לבנות לנו מזבח, לשוב מאחרי יהוה; ואם-להעלות עליו עולה ומנחה, ואם-לעשות עליו זבחי שלמים--יהוה, הוא יבקש. 
<B>כב,כד</B> ואם-לא מדאגה מדבר, עשינו את-זאת לאמר:  מחר, יאמרו בניכם לבנינו לאמר, מה-לכם, וליהוה אלהי ישראל. 
<B>כב,כה</B> וגבול נתן-יהוה ביננו וביניכם בני-ראובן ובני-גד, את-הירדן--אין-לכם חלק, ביהוה; והשביתו בניכם את-בנינו, לבלתי ירא את-יהוה. 
<B>כב,כו</B> ונאמר--נעשה-נא לנו, לבנות את-המזבח:  לא לעולה, ולא לזבח. 
<B>כב,כז</B> כי עד הוא בינינו וביניכם, ובין דרותינו אחרינו, לעבד את-עבדת יהוה לפניו, בעלותינו ובזבחינו ובשלמינו:  ולא-יאמרו בניכם מחר לבנינו, אין-לכם חלק ביהוה. 
<B>כב,כח</B> ונאמר--והיה כי-יאמרו אלינו ואל-דרתינו, מחר; ואמרנו ראו את-תבנית מזבח יהוה אשר-עשו אבותינו, לא לעולה ולא לזבח--כי-עד הוא, בינינו וביניכם. 
<B>כב,כט</B> חלילה לנו ממנו למרד ביהוה, ולשוב היום מאחרי יהוה, לבנות מזבח, לעלה למנחה ולזבח--מלבד, מזבח יהוה אלהינו, אשר, לפני משכנו.  {פ}</P>

<P><B>כב,ל</B> וישמע פינחס הכהן, ונשיאי העדה וראשי אלפי ישראל אשר אתו, את-הדברים, אשר דברו בני-ראובן ובני-גד ובני מנשה; וייטב, בעיניהם. 
<B>כב,לא</B> ויאמר פינחס בן-אלעזר הכהן אל-בני-ראובן ואל-בני-גד ואל-בני מנשה, היום ידענו כי-בתוכנו יהוה, אשר לא-מעלתם ביהוה, המעל הזה; אז, הצלתם את-בני ישראל--מיד יהוה. 
<B>כב,לב</B> וישב פינחס בן-אלעזר הכהן והנשיאים מאת בני-ראובן ומאת בני-גד מארץ הגלעד, אל-ארץ כנען--אל-בני ישראל; וישבו אותם, דבר. 
<B>כב,לג</B> וייטב הדבר, בעיני בני ישראל, ויברכו אלהים, בני ישראל; ולא אמרו, לעלות עליהם לצבא, לשחת את-הארץ, אשר בני-ראובן ובני-גד ישבים בה. 
<B>כב,לד</B> ויקראו בני-ראובן ובני-גד, למזבח:  כי עד הוא בינתינו, כי יהוה האלהים.  {פ}</P>

<P><B>כג,א</B> ויהי, מימים רבים, אחרי אשר-הניח יהוה לישראל מכל-איביהם, מסביב; ויהושע זקן, בא בימים. 
<B>כג,ב</B> ויקרא יהושע, לכל-ישראל--לזקניו ולראשיו, ולשפטיו ולשטריו; ויאמר אלהם--אני זקנתי, באתי בימים. 
<B>כג,ג</B> ואתם ראיתם, את כל-אשר עשה יהוה אלהיכם לכל-הגוים האלה--מפניכם:  כי יהוה אלהיכם, הוא הנלחם לכם. 
<B>כג,ד</B> ראו הפלתי לכם את-הגוים הנשארים האלה, בנחלה--לשבטיכם:  מן-הירדן, וכל-הגוים אשר הכרתי, והים הגדול, מבוא השמש. 
<B>כג,ה</B> ויהוה אלהיכם, הוא יהדפם מפניכם, והוריש אתם, מלפניכם; וירשתם, את-ארצם, כאשר דבר יהוה אלהיכם, לכם. 
<B>כג,ו</B> וחזקתם מאד--לשמר ולעשות, את כל-הכתוב בספר תורת משה:  לבלתי סור-ממנו, ימין ושמאול. 
<B>כג,ז</B> לבלתי-בא בגוים האלה, הנשארים האלה אתכם; ובשם אלהיהם לא-תזכירו, ולא תשביעו, ולא תעבדום, ולא תשתחוו להם. 
<B>כג,ח</B> כי אם-ביהוה אלהיכם, תדבקו, כאשר עשיתם, עד היום הזה. 
<B>כג,ט</B> ויורש יהוה מפניכם, גוים גדלים ועצומים; ואתם, לא-עמד איש בפניכם, עד, היום הזה. 
<B>כג,י</B> איש-אחד מכם, ירדף-אלף:  כי יהוה אלהיכם, הוא הנלחם לכם, כאשר, דבר לכם. 
<B>כג,יא</B> ונשמרתם מאד, לנפשתיכם, לאהבה, את-יהוה אלהיכם. 
<B>כג,יב</B> כי אם-שוב תשובו, ודבקתם ביתר הגוים האלה, הנשארים האלה, אתכם; והתחתנתם בהם ובאתם בהם, והם בכם. 
<B>כג,יג</B> ידוע, תדעו, כי לא יוסיף יהוה אלהיכם להוריש את-הגוים האלה, מלפניכם; והיו לכם לפח ולמוקש, ולשטט בצדיכם ולצננים בעיניכם, עד-אבדכם מעל האדמה הטובה הזאת, אשר נתן לכם יהוה אלהיכם. 
<B>כג,יד</B> והנה אנכי הולך היום, בדרך כל-הארץ; וידעתם בכל-לבבכם ובכל-נפשכם, כי לא-נפל דבר אחד מכל הדברים הטובים אשר דבר יהוה אלהיכם עליכם--הכל באו לכם, לא-נפל ממנו דבר אחד. 
<B>כג,טו</B> והיה, כאשר-בא עליכם כל-הדבר הטוב, אשר דבר יהוה אלהיכם, אליכם:  כן יביא יהוה עליכם, את כל-הדבר הרע--עד-השמידו אותכם מעל האדמה הטובה הזאת, אשר נתן לכם יהוה אלהיכם. 
<B>כג,טז</B> בעברכם את-ברית יהוה אלהיכם, אשר צוה אתכם, והלכתם ועבדתם אלהים אחרים, והשתחויתם להם--וחרה אף-יהוה, בכם, ואבדתם מהרה, מעל הארץ הטובה אשר נתן לכם.  {פ}</P>

<P><B>כד,א</B> ויאסף יהושע את-כל-שבטי ישראל, שכמה; ויקרא לזקני ישראל ולראשיו, ולשפטיו ולשטריו, ויתיצבו, לפני האלהים. 
<B>כד,ב</B> ויאמר יהושע אל-כל-העם, כה-אמר יהוה אלהי ישראל, בעבר הנהר ישבו אבותיכם מעולם, תרח אבי אברהם ואבי נחור; ויעבדו, אלהים אחרים. 
<B>כד,ג</B> ואקח את-אביכם את-אברהם, מעבר הנהר, ואולך אתו, בכל-ארץ כנען; וארב (וארבה), את-זרעו, ואתן-לו, את-יצחק. 
<B>כד,ד</B> ואתן ליצחק, את-יעקב ואת-עשו; ואתן לעשו את-הר שעיר, לרשת אותו, ויעקב ובניו, ירדו מצרים. 
<B>כד,ה</B> ואשלח את-משה ואת-אהרן, ואגף את-מצרים, כאשר עשיתי, בקרבו; ואחר, הוצאתי אתכם. 
<B>כד,ו</B> ואוציא את-אבותיכם ממצרים, ותבאו הימה; וירדפו מצרים אחרי אבותיכם, ברכב ובפרשים--ים-סוף. 
<B>כד,ז</B> ויצעקו אל-יהוה, וישם מאפל ביניכם ובין המצרים ויבא עליו את-הים ויכסהו, ותראינה עיניכם, את אשר-עשיתי במצרים; ותשבו במדבר, ימים רבים. 
<B>כד,ח</B> ואבאה (ואבא) אתכם, אל-ארץ האמרי היושב בעבר הירדן, וילחמו, אתכם; ואתן אותם בידכם ותירשו את-ארצם, ואשמידם מפניכם. 
<B>כד,ט</B> ויקם בלק בן-צפור מלך מואב, וילחם בישראל; וישלח, ויקרא לבלעם בן-בעור--לקלל אתכם. 
<B>כד,י</B> ולא אביתי, לשמע לבלעם; ויברך ברוך אתכם, ואצל אתכם מידו. 
<B>כד,יא</B> ותעברו את-הירדן, ותבאו אל-יריחו, וילחמו בכם בעלי-יריחו האמרי והפרזי והכנעני והחתי והגרגשי, החוי והיבוסי; ואתן אותם, בידכם. 
<B>כד,יב</B> ואשלח לפניכם, את-הצרעה, ותגרש אותם מפניכם, שני מלכי האמרי:  לא בחרבך, ולא בקשתך. 
<B>כד,יג</B> ואתן לכם ארץ אשר לא-יגעת בה, וערים אשר לא-בניתם, ותשבו, בהם; כרמים וזיתים אשר לא-נטעתם, אתם אכלים. 
<B>כד,יד</B> ועתה יראו את-יהוה, ועבדו אתו--בתמים ובאמת; והסירו את-אלהים, אשר עבדו אבותיכם בעבר הנהר ובמצרים, ועבדו, את-יהוה. 
<B>כד,טו</B> ואם רע בעיניכם לעבד את-יהוה, בחרו לכם היום את-מי תעבדון--אם את-אלהים אשר-עבדו אבותיכם אשר בעבר (מעבר) הנהר, ואם את-אלהי האמרי אשר אתם ישבים בארצם; ואנכי וביתי, נעבד את-יהוה.  {פ}</P>

<P><B>כד,טז</B> ויען העם, ויאמר, חלילה לנו, מעזב את-יהוה--לעבד, אלהים אחרים. 
<B>כד,יז</B> כי יהוה אלהינו, הוא המעלה אתנו ואת-אבותינו מארץ מצרים מבית עבדים; ואשר עשה לעינינו, את-האתות הגדלות האלה, וישמרנו בכל-הדרך אשר הלכנו בה, ובכל העמים אשר עברנו בקרבם. 
<B>כד,יח</B> ויגרש יהוה את-כל-העמים, ואת-האמרי ישב הארץ--מפנינו; גם-אנחנו נעבד את-יהוה, כי-הוא אלהינו. 
<B>כד,יט</B> ויאמר יהושע אל-העם, לא תוכלו לעבד את-יהוה--כי-אלהים קדשים, הוא:  אל-קנוא הוא, לא-ישא לפשעכם ולחטאותיכם. 
<B>כד,כ</B> כי תעזבו את-יהוה, ועבדתם אלהי נכר; ושב והרע לכם וכלה אתכם, אחרי אשר-היטיב לכם. 
<B>כד,כא</B> ויאמר העם, אל-יהושע:  לא, כי את-יהוה נעבד. 
<B>כד,כב</B> ויאמר יהושע אל-העם, עדים אתם בכם, כי-אתם בחרתם לכם את-יהוה, לעבד אותו; ויאמרו, עדים. 
<B>כד,כג</B> ועתה, הסירו את-אלהי הנכר אשר בקרבכם; והטו, את-לבבכם, אל-יהוה, אלהי ישראל. 
<B>כד,כד</B> ויאמרו העם, אל-יהושע:  את-יהוה אלהינו נעבד, ובקולו נשמע. 
<B>כד,כה</B> ויכרת יהושע ברית לעם, ביום ההוא; וישם לו חק ומשפט, בשכם. 
<B>כד,כו</B> ויכתב יהושע את-הדברים האלה, בספר תורת אלהים; ויקח, אבן גדולה, ויקימה שם, תחת האלה אשר במקדש יהוה.  {פ}</P>

<P><B>כד,כז</B> ויאמר יהושע אל-כל-העם, הנה האבן הזאת תהיה-בנו לעדה--כי-היא שמעה את כל-אמרי יהוה, אשר דבר עמנו; והיתה בכם לעדה, פן-תכחשון באלהיכם. 
<B>כד,כח</B> וישלח יהושע את-העם, איש לנחלתו.  {פ}</P>

<P><B>כד,כט</B> ויהי, אחרי הדברים האלה, וימת יהושע בן-נון, עבד יהוה--בן-מאה ועשר, שנים. 
<B>כד,ל</B> ויקברו אתו בגבול נחלתו, בתמנת-סרח אשר בהר-אפרים, מצפון, להר-געש. 
<B>כד,לא</B> ויעבד ישראל את-יהוה, כל ימי יהושע; וכל ימי הזקנים, אשר האריכו ימים אחרי יהושע, ואשר ידעו את כל-מעשה יהוה, אשר עשה לישראל. 
<B>כד,לב</B> ואת-עצמות יוסף אשר-העלו בני-ישראל ממצרים, קברו בשכם, בחלקת השדה אשר קנה יעקב מאת בני-חמור אבי-שכם, במאה קשיטה; ויהיו לבני-יוסף, לנחלה. 
<B>כד,לג</B> ואלעזר בן-אהרן, מת; ויקברו אתו, בגבעת פינחס בנו, אשר נתן-לו, בהר אפרים.  {ש}</P>
</BODY></HTML>
