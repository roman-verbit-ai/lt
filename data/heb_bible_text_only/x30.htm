<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - שיר השירים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>שיר השירים</H1>

<P><B>א,א</B> <BIG>ש</BIG>יר השירים, אשר לשלמה. 
<B>א,ב</B> ישקני מנשיקות פיהו, כי-טובים דדיך מיין. 
<B>א,ג</B> לריח שמניך טובים, שמן תורק שמך; על-כן, עלמות אהבוך. 
<B>א,ד</B> משכני, אחריך נרוצה; הביאני המלך חדריו, נגילה ונשמחה בך--נזכירה דדיך מיין, מישרים אהבוך.  {פ}</P>

<P><B>א,ה</B> שחורה אני ונאוה, בנות ירושלם; כאהלי קדר, כיריעות שלמה. 
<B>א,ו</B> אל-תראוני שאני שחרחרת, ששזפתני השמש; בני אמי נחרו-בי, שמני נטרה את-הכרמים--כרמי שלי, לא נטרתי. 
<B>א,ז</B> הגידה לי, שאהבה נפשי, איכה תרעה, איכה תרביץ בצהרים; שלמה אהיה כעטיה, על עדרי חבריך. 
<B>א,ח</B> אם-לא תדעי לך, היפה בנשים; צאי-לך בעקבי הצאן, ורעי את-גדיתיך, על, משכנות הרעים.  {פ}</P>

<P><B>א,ט</B> לססתי ברכבי פרעה, דמיתיך רעיתי. 
<B>א,י</B> נאוו לחייך בתרים, צוארך בחרוזים. 
<B>א,יא</B> תורי זהב נעשה-לך, עם נקדות הכסף. 
<B>א,יב</B> עד-שהמלך, במסבו, נרדי, נתן ריחו. 
<B>א,יג</B> צרור המר דודי לי, בין שדי ילין. 
<B>א,יד</B> אשכל הכפר דודי לי, בכרמי עין גדי.  {ס}</P>

<P><B>א,טו</B> הנך יפה רעיתי, הנך יפה עיניך יונים. 
<B>א,טז</B> הנך יפה דודי אף נעים, אף-ערשנו רעננה. 
<B>א,יז</B> קרות בתינו ארזים, רחיטנו (רהיטנו) ברותים. 
<B>ב,א</B> אני חבצלת השרון, שושנת העמקים. 
<B>ב,ב</B> כשושנה בין החוחים, כן רעיתי בין הבנות. 
<B>ב,ג</B> כתפוח בעצי היער, כן דודי בין הבנים; בצלו חמדתי וישבתי, ופריו מתוק לחכי. 
<B>ב,ד</B> הביאני אל-בית היין, ודגלו עלי אהבה. 
<B>ב,ה</B> סמכוני, באשישות--רפדוני, בתפוחים:  כי-חולת אהבה, אני. 
<B>ב,ו</B> שמאלו תחת לראשי, וימינו תחבקני. 
<B>ב,ז</B> השבעתי אתכם בנות ירושלם, בצבאות, או, באילות השדה:  אם-תעירו ואם-תעוררו את-האהבה, עד שתחפץ.  {ס}</P>

<P><B>ב,ח</B> קול דודי, הנה-זה בא; מדלג, על-ההרים--מקפץ, על-הגבעות. 
<B>ב,ט</B> דומה דודי לצבי, או לעפר האילים; הנה-זה עומד, אחר כתלנו--משגיח מן-החלנות, מציץ מן-החרכים. 
<B>ב,י</B> ענה דודי, ואמר לי:  קומי לך רעיתי יפתי, ולכי-לך. 
<B>ב,יא</B> כי-הנה הסתו, עבר; הגשם, חלף הלך לו. 
<B>ב,יב</B> הנצנים נראו בארץ, עת הזמיר הגיע; וקול התור, נשמע בארצנו. 
<B>ב,יג</B> התאנה חנטה פגיה, והגפנים סמדר נתנו ריח; קומי לכי (לך) רעיתי יפתי, ולכי-לך.  {ס}</P>

<P><B>ב,יד</B> יונתי בחגוי הסלע, בסתר המדרגה, הראיני את-מראיך, השמיעני את-קולך:  כי-קולך ערב, ומראיך נאוה.  {ס}</P>

<P><B>ב,טו</B> אחזו-לנו, שעלים--שעלים קטנים, מחבלים כרמים; וכרמינו, סמדר. 
<B>ב,טז</B> דודי לי ואני לו, הרעה בשושנים. 
<B>ב,יז</B> עד שיפוח היום, ונסו הצללים:  סב דמה-לך דודי לצבי, או לעפר האילים--על-הרי בתר.  {ס}</P>

<P><B>ג,א</B> על-משכבי, בלילות, בקשתי, את שאהבה נפשי; בקשתיו, ולא מצאתיו. 
<B>ג,ב</B> אקומה נא ואסובבה בעיר, בשוקים וברחבות--אבקשה, את שאהבה נפשי; בקשתיו, ולא מצאתיו. 
<B>ג,ג</B> מצאוני, השמרים, הסבבים, בעיר:  את שאהבה נפשי, ראיתם. 
<B>ג,ד</B> כמעט, שעברתי מהם, עד שמצאתי, את שאהבה נפשי; אחזתיו, ולא ארפנו--עד-שהביאתיו אל-בית אמי, ואל-חדר הורתי. 
<B>ג,ה</B> השבעתי אתכם בנות ירושלם, בצבאות, או, באילות השדה:  אם-תעירו ואם-תעוררו את-האהבה, עד שתחפץ.  {ס}</P>

<P><B>ג,ו</B> מי זאת, עלה מן-המדבר, כתימרות, עשן:  מקטרת מר ולבונה, מכל אבקת רוכל. 
<B>ג,ז</B> הנה, מטתו שלשלמה--ששים גברים, סביב לה:  מגברי, ישראל. 
<B>ג,ח</B> כלם אחזי חרב, מלמדי מלחמה; איש חרבו על-ירכו, מפחד בלילות.  {ס}</P>

<P><B>ג,ט</B> אפריון, עשה לו המלך שלמה--מעצי, הלבנון. 
<B>ג,י</B> עמודיו, עשה כסף, רפידתו זהב, מרכבו ארגמן; תוכו רצוף אהבה, מבנות ירושלם. 
<B>ג,יא</B> צאנה וראינה בנות ציון, במלך שלמה--בעטרה, שעטרה-לו אמו ביום חתנתו, וביום, שמחת לבו.  {ס}</P>

<P><B>ד,א</B> הנך יפה רעיתי, הנך יפה--עיניך יונים, מבעד לצמתך; שערך כעדר העזים, שגלשו מהר גלעד. 
<B>ד,ב</B> שניך כעדר הקצובות, שעלו מן-הרחצה:  שכלם, מתאימות, ושכלה, אין בהם. 
<B>ד,ג</B> כחוט השני שפתותיך, ומדברך נאוה; כפלח הרמון רקתך, מבעד לצמתך. 
<B>ד,ד</B> כמגדל דויד צוארך, בנוי לתלפיות; אלף המגן תלוי עליו, כל שלטי הגברים. 
<B>ד,ה</B> שני שדיך כשני עפרים, תאומי צביה, הרועים, בשושנים. 
<B>ד,ו</B> עד שיפוח היום, ונסו הצללים--אלך לי אל-הר המור, ואל-גבעת הלבונה. 
<B>ד,ז</B> כלך יפה רעיתי, ומום אין בך.  {ס}</P>

<P><B>ד,ח</B> אתי מלבנון כלה, אתי מלבנון תבואי; תשורי מראש אמנה, מראש שניר וחרמון, ממענות אריות, מהררי נמרים. 
<B>ד,ט</B> לבבתני, אחתי כלה; לבבתני באחד (באחת) מעיניך, באחד ענק מצורניך. 
<B>ד,י</B> מה-יפו דדיך, אחתי כלה; מה-טבו דדיך מיין, וריח שמניך מכל-בשמים. 
<B>ד,יא</B> נפת תטפנה שפתותיך, כלה; דבש וחלב תחת לשונך, וריח שלמתיך כריח לבנון.  {ס}</P>

<P><B>ד,יב</B> גן נעול, אחתי כלה; גל נעול, מעין חתום. 
<B>ד,יג</B> שלחיך פרדס רמונים, עם פרי מגדים:  כפרים, עם-נרדים. 
<B>ד,יד</B> נרד וכרכם, קנה וקנמון, עם, כל-עצי לבונה; מר, ואהלות, עם, כל-ראשי בשמים. 
<B>ד,טו</B> מעין גנים, באר מים חיים; ונזלים, מן-לבנון. 
<B>ד,טז</B> עורי צפון ובואי תימן, הפיחי גני יזלו בשמיו; יבא דודי לגנו, ויאכל פרי מגדיו. 
<B>ה,א</B> באתי לגני, אחתי כלה--אריתי מורי עם-בשמי, אכלתי יערי עם-דבשי שתיתי ייני עם-חלבי; אכלו רעים, שתו ושכרו דודים.  {ס}</P>

<P><B>ה,ב</B> אני ישנה, ולבי ער; קול דודי דופק, פתחי-לי אחתי רעיתי יונתי תמתי--שראשי נמלא-טל, קוצותי רסיסי לילה. 
<B>ה,ג</B> פשטתי, את-כתנתי--איככה, אלבשנה; רחצתי את-רגלי, איככה אטנפם. 
<B>ה,ד</B> דודי, שלח ידו מן-החר, ומעי, המו עליו. 
<B>ה,ה</B> קמתי אני, לפתח לדודי; וידי נטפו-מור, ואצבעתי מור עבר, על, כפות המנעול. 
<B>ה,ו</B> פתחתי אני לדודי, ודודי חמק עבר; נפשי, יצאה בדברו--בקשתיהו ולא מצאתיהו, קראתיו ולא ענני. 
<B>ה,ז</B> מצאני השמרים הסבבים בעיר, הכוני פצעוני; נשאו את-רדידי מעלי, שמרי החמות. 
<B>ה,ח</B> השבעתי אתכם, בנות ירושלם:  אם-תמצאו, את-דודי--מה-תגידו לו, שחולת אהבה אני. 
<B>ה,ט</B> מה-דודך מדוד, היפה בנשים:  מה-דודך מדוד, שככה השבעתנו. 
<B>ה,י</B> דודי צח ואדום, דגול מרבבה. 
<B>ה,יא</B> ראשו, כתם פז; קוצותיו, תלתלים, שחרות, כעורב. 
<B>ה,יב</B> עיניו, כיונים על-אפיקי מים; רחצות, בחלב--ישבות, על-מלאת. 
<B>ה,יג</B> לחיו כערוגת הבשם, מגדלות מרקחים; שפתותיו, שושנים--נטפות, מור עבר. 
<B>ה,יד</B> ידיו גלילי זהב, ממלאים בתרשיש; מעיו עשת שן, מעלפת ספירים. 
<B>ה,טו</B> שוקיו עמודי שש, מיסדים על-אדני-פז; מראהו, כלבנון--בחור, כארזים. 
<B>ה,טז</B> חכו, ממתקים, וכלו, מחמדים; זה דודי וזה רעי, בנות ירושלם. 
<B>ו,א</B> אנה הלך דודך, היפה בנשים; אנה פנה דודך, ונבקשנו עמך. 
<B>ו,ב</B> דודי ירד לגנו, לערגות הבשם--לרעות, בגנים, וללקט, שושנים. 
<B>ו,ג</B> אני לדודי ודודי לי, הרעה בשושנים.  {ס}</P>

<P><B>ו,ד</B> יפה את רעיתי כתרצה, נאוה כירושלם; אימה, כנדגלות. 
<B>ו,ה</B> הסבי עיניך מנגדי, שהם הרהיבני; שערך כעדר העזים, שגלשו מן-הגלעד. 
<B>ו,ו</B> שניך כעדר הרחלים, שעלו מן-הרחצה:  שכלם, מתאימות, ושכלה, אין בהם. 
<B>ו,ז</B> כפלח הרמון רקתך, מבעד לצמתך. 
<B>ו,ח</B> ששים המה מלכות, ושמנים פילגשים; ועלמות, אין מספר. 
<B>ו,ט</B> אחת היא, יונתי תמתי--אחת היא לאמה, ברה היא ליולדתה; ראוה בנות ויאשרוה, מלכות ופילגשים ויהללוה.  {ס}</P>

<P><B>ו,י</B> מי-זאת הנשקפה, כמו-שחר:  יפה כלבנה, ברה כחמה--אימה, כנדגלות.  {ס}</P>

<P><B>ו,יא</B> אל-גנת אגוז ירדתי, לראות באבי הנחל; לראות הפרחה הגפן, הנצו הרמנים. 
<B>ו,יב</B> לא ידעתי--נפשי שמתני, מרכבות עמי נדיב. 
<B>ז,א</B> שובי שובי השולמית, שובי שובי ונחזה-בך; מה-תחזו, בשולמית, כמחלת, המחנים. 
<B>ז,ב</B> מה-יפו פעמיך בנעלים, בת-נדיב; חמוקי ירכיך--כמו חלאים, מעשה ידי אמן. 
<B>ז,ג</B> שררך אגן הסהר, אל-יחסר המזג; בטנך ערמת חטים, סוגה בשושנים. 
<B>ז,ד</B> שני שדיך כשני עפרים, תאמי צביה. 
<B>ז,ה</B> צוארך, כמגדל השן; עיניך ברכות בחשבון, על-שער בת-רבים--אפך כמגדל הלבנון, צופה פני דמשק. 
<B>ז,ו</B> ראשך עליך ככרמל, ודלת ראשך כארגמן:  מלך, אסור ברהטים. 
<B>ז,ז</B> מה-יפית, ומה-נעמת--אהבה, בתענוגים. 
<B>ז,ח</B> זאת קומתך דמתה לתמר, ושדיך לאשכלות. 
<B>ז,ט</B> אמרתי אעלה בתמר, אחזה בסנסניו; ויהיו-נא שדיך כאשכלות הגפן, וריח אפך כתפוחים. 
<B>ז,י</B> וחכך, כיין הטוב הולך לדודי למישרים; דובב, שפתי ישנים. 
<B>ז,יא</B> אני לדודי, ועלי תשוקתו.  {ס}</P>

<P><B>ז,יב</B> לכה דודי נצא השדה, נלינה בכפרים. 
<B>ז,יג</B> נשכימה, לכרמים--נראה אם-פרחה הגפן פתח הסמדר, הנצו הרמונים; שם אתן את-דדי, לך. 
<B>ז,יד</B> הדודאים נתנו-ריח, ועל-פתחינו כל-מגדים--חדשים, גם-ישנים; דודי, צפנתי לך. 
<B>ח,א</B> מי יתנך כאח לי, יונק שדי אמי; אמצאך בחוץ אשקך, גם לא-יבזו לי. 
<B>ח,ב</B> אנהגך, אביאך אל-בית אמי--תלמדני; אשקך מיין הרקח, מעסיס רמני. 
<B>ח,ג</B> שמאלו תחת ראשי, וימינו תחבקני. 
<B>ח,ד</B> השבעתי אתכם, בנות ירושלם:  מה-תעירו ומה-תעררו את-האהבה, עד שתחפץ.  {ס}</P>

<P><B>ח,ה</B> מי זאת, עלה מן-המדבר, מתרפקת, על-דודה; תחת התפוח, עוררתיך--שמה חבלתך אמך, שמה חבלה ילדתך. 
<B>ח,ו</B> שימני כחותם על-לבך, כחותם על-זרועך--כי-עזה כמות אהבה, קשה כשאול קנאה:  רשפיה--רשפי, אש שלהבתיה. 
<B>ח,ז</B> מים רבים, לא יוכלו לכבות את-האהבה, ונהרות, לא ישטפוה; אם-יתן איש את-כל-הון ביתו, באהבה--בוז, יבוזו לו.  {ס}</P>

<P><B>ח,ח</B> אחות לנו קטנה, ושדים אין לה; מה-נעשה לאחתנו, ביום שידבר-בה. 
<B>ח,ט</B> אם-חומה היא, נבנה עליה טירת כסף; ואם-דלת היא, נצור עליה לוח ארז. 
<B>ח,י</B> אני חומה, ושדי כמגדלות; אז הייתי בעיניו, כמוצאת שלום.  {פ}</P>

<P><B>ח,יא</B> כרם היה לשלמה בבעל המון, נתן את-הכרם לנטרים:  איש יבא בפריו, אלף כסף. 
<B>ח,יב</B> כרמי שלי, לפני; האלף לך שלמה, ומאתים לנטרים את-פריו. 
<B>ח,יג</B> היושבת בגנים, חברים מקשיבים לקולך--השמיעני. 
<B>ח,יד</B> ברח דודי, ודמה-לך לצבי או לעפר האילים--על, הרי בשמים.  {ש}</P>
</BODY></HTML>
