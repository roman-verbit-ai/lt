<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2003 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - קוהלת</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>קוהלת</H1>

<P><B>א,א</B> דברי קהלת בן-דוד, מלך בירושלם. 
<B>א,ב</B> הבל הבלים אמר קהלת, הבל הבלים הכל הבל. 
<B>א,ג</B> מה-יתרון, לאדם:  בכל-עמלו--שיעמל, תחת השמש. 
<B>א,ד</B> דור הלך ודור בא, והארץ לעולם עמדת. 
<B>א,ה</B> וזרח השמש, ובא השמש; ואל-מקומו--שואף זורח הוא, שם. 
<B>א,ו</B> הולך, אל-דרום, וסובב, אל-צפון; סובב סבב הולך הרוח, ועל-סביבתיו שב הרוח. 
<B>א,ז</B> כל-הנחלים הלכים אל-הים, והים איננו מלא; אל-מקום, שהנחלים הלכים--שם הם שבים, ללכת. 
<B>א,ח</B> כל-הדברים יגעים, לא-יוכל איש לדבר; לא-תשבע עין לראות, ולא-תמלא אזן משמע. 
<B>א,ט</B> מה-שהיה, הוא שיהיה, ומה-שנעשה, הוא שיעשה; ואין כל-חדש, תחת השמש. 
<B>א,י</B> יש דבר שיאמר ראה-זה, חדש הוא:  כבר היה לעלמים, אשר היה מלפננו. 
<B>א,יא</B> אין זכרון, לראשנים; וגם לאחרנים שיהיו, לא-יהיה להם זכרון--עם שיהיו, לאחרנה.  {פ}</P>

<P><B>א,יב</B> אני קהלת, הייתי מלך על-ישראל--בירושלם. 
<B>א,יג</B> ונתתי את-לבי, לדרוש ולתור בחכמה, על כל-אשר נעשה, תחת השמים; הוא ענין רע, נתן אלהים לבני האדם--לענות בו. 
<B>א,יד</B> ראיתי, את-כל-המעשים, שנעשו, תחת השמש; והנה הכל הבל, ורעות רוח. 
<B>א,טו</B> מעות, לא-יוכל לתקן; וחסרון, לא-יוכל להמנות. 
<B>א,טז</B> דברתי אני עם-לבי, לאמר--אני הנה הגדלתי והוספתי חכמה, על כל-אשר-היה לפני על-ירושלם; ולבי ראה הרבה, חכמה ודעת. 
<B>א,יז</B> ואתנה לבי לדעת חכמה, ודעת הוללת ושכלות:  ידעתי, שגם-זה הוא רעיון רוח. 
<B>א,יח</B> כי ברב חכמה, רב-כעס; ויוסיף דעת, יוסיף מכאוב. 
<B>ב,א</B> אמרתי אני בלבי, לכה-נא אנסכה בשמחה וראה בטוב; והנה גם-הוא, הבל. 
<B>ב,ב</B> לשחוק, אמרתי מהולל; ולשמחה, מה-זה עשה. 
<B>ב,ג</B> תרתי בלבי, למשוך ביין את-בשרי; ולבי נהג בחכמה, ולאחז בסכלות--עד אשר-אראה אי-זה טוב לבני האדם אשר יעשו תחת השמים, מספר ימי חייהם. 
<B>ב,ד</B> הגדלתי, מעשי:  בניתי לי בתים, נטעתי לי כרמים. 
<B>ב,ה</B> עשיתי לי, גנות ופרדסים; ונטעתי בהם, עץ כל-פרי. 
<B>ב,ו</B> עשיתי לי, ברכות מים--להשקות מהם, יער צומח עצים. 
<B>ב,ז</B> קניתי עבדים ושפחות, ובני-בית היה לי; גם מקנה בקר וצאן הרבה היה לי, מכל שהיו לפני בירושלם. 
<B>ב,ח</B> כנסתי לי גם-כסף וזהב, וסגלת מלכים והמדינות; עשיתי לי שרים ושרות, ותענגות בני האדם--שדה ושדות. 
<B>ב,ט</B> וגדלתי והוספתי, מכל שהיה לפני בירושלם; אף חכמתי, עמדה לי. 
<B>ב,י</B> וכל אשר שאלו עיני, לא אצלתי מהם:  לא-מנעתי את-לבי מכל-שמחה, כי-לבי שמח מכל-עמלי, וזה-היה חלקי, מכל-עמלי. 
<B>ב,יא</B> ופניתי אני, בכל-מעשי שעשו ידי, ובעמל, שעמלתי לעשות; והנה הכל הבל ורעות רוח, ואין יתרון תחת השמש. 
<B>ב,יב</B> ופניתי אני לראות חכמה, והוללות וסכלות:  כי מה האדם, שיבוא אחרי המלך, את אשר-כבר, עשוהו. 
<B>ב,יג</B> וראיתי אני, שיש יתרון לחכמה מן-הסכלות--כיתרון האור, מן-החשך. 
<B>ב,יד</B> החכם עיניו בראשו, והכסיל בחשך הולך; וידעתי גם-אני, שמקרה אחד יקרה את-כלם. 
<B>ב,טו</B> ואמרתי אני בלבי, כמקרה הכסיל גם-אני יקרני, ולמה חכמתי אני, אז יתר; ודברתי בלבי, שגם-זה הבל. 
<B>ב,טז</B> כי אין זכרון לחכם עם-הכסיל, לעולם:  בשכבר הימים הבאים, הכל נשכח, ואיך ימות החכם, עם-הכסיל. 
<B>ב,יז</B> ושנאתי, את-החיים--כי רע עלי המעשה, שנעשה תחת השמש:  כי-הכל הבל, ורעות רוח. 
<B>ב,יח</B> ושנאתי אני את-כל-עמלי, שאני עמל תחת השמש:  שאניחנו, לאדם שיהיה אחרי. 
<B>ב,יט</B> ומי יודע, החכם יהיה או סכל, וישלט בכל-עמלי, שעמלתי ושחכמתי תחת השמש; גם-זה, הבל. 
<B>ב,כ</B> וסבותי אני, ליאש את-לבי--על, כל-העמל, שעמלתי, תחת השמש. 
<B>ב,כא</B> כי-יש אדם, שעמלו בחכמה ובדעת--ובכשרון; ולאדם שלא עמל-בו, יתננו חלקו--גם-זה הבל, ורעה רבה. 
<B>ב,כב</B> כי מה-הוה לאדם, בכל-עמלו, וברעיון, לבו--שהוא עמל, תחת השמש. 
<B>ב,כג</B> כי כל-ימיו מכאבים, וכעס ענינו--גם-בלילה, לא-שכב לבו; גם-זה, הבל הוא. 
<B>ב,כד</B> אין-טוב באדם שיאכל ושתה, והראה את-נפשו טוב בעמלו; גם-זה ראיתי אני, כי מיד האלהים היא. 
<B>ב,כה</B> כי מי יאכל ומי יחוש, חוץ ממני. 
<B>ב,כו</B> כי לאדם שטוב לפניו, נתן חכמה ודעת ושמחה; ולחוטא נתן ענין לאסף ולכנוס, לתת לטוב לפני האלהים--גם-זה הבל, ורעות רוח. 
<B>ג,א</B> לכל, זמן; ועת לכל-חפץ, תחת השמים.  {פ}</P>

<P>
<B>ג,ב</B>        עת ללדת,        ועת למות;<BR>          עת לטעת,        ועת לעקור נטוע.<BR>
<B>ג,ג</B>        עת להרוג        ועת לרפוא,<BR>          עת לפרוץ        ועת לבנות.<BR>
<B>ג,ד</B>        עת לבכות          ועת לשחוק,<BR>          עת ספוד         ועת רקוד.<BR>
<B>ג,ה</B>        עת להשליך אבנים,        ועת כנוס אבנים;<BR>          עת לחבוק,         ועת לרחק מחבק.<BR>
<B>ג,ו</B>        עת לבקש         ועת לאבד,<BR>          עת לשמור        ועת להשליך.<BR>
<B>ג,ז</B>        עת לקרוע        ועת לתפור,<BR>          עת לחשות        ועת לדבר.<BR>
<B>ג,ח</B>        עת לאהב         ועת לשנא,<BR>          עת מלחמה        ועת שלום.  {פ}</P>

<P><B>ג,ט</B>         מה-יתרון, העושה, באשר, הוא עמל. 
<B>ג,י</B> ראיתי את-הענין, אשר נתן אלהים לבני האדם--לענות בו. 
<B>ג,יא</B> את-הכל עשה, יפה בעתו; גם את-העלם, נתן בלבם--מבלי אשר לא-ימצא האדם את-המעשה אשר-עשה האלהים, מראש ועד-סוף. 
<B>ג,יב</B> ידעתי, כי אין טוב בם--כי אם-לשמוח, ולעשות טוב בחייו. 
<B>ג,יג</B> וגם כל-האדם שיאכל ושתה, וראה טוב בכל-עמלו--מתת אלהים, היא. 
<B>ג,יד</B> ידעתי, כי כל-אשר יעשה האלהים הוא יהיה לעולם--עליו אין להוסיף, וממנו אין לגרע; והאלהים עשה, שיראו מלפניו. 
<B>ג,טו</B> מה-שהיה כבר הוא, ואשר להיות כבר היה; והאלהים, יבקש את-נרדף. 
<B>ג,טז</B> ועוד ראיתי, תחת השמש:  מקום המשפט שמה הרשע, ומקום הצדק שמה הרשע. 
<B>ג,יז</B> אמרתי אני, בלבי--את-הצדיק ואת-הרשע, ישפט האלהים:  כי-עת לכל-חפץ, ועל כל-המעשה שם. 
<B>ג,יח</B> אמרתי אני, בלבי--על-דברת בני האדם, לברם האלהים; ולראות, שהם-בהמה המה להם. 
<B>ג,יט</B> כי מקרה בני-האדם ומקרה הבהמה, ומקרה אחד להם--כמות זה כן מות זה, ורוח אחד לכל; ומותר האדם מן-הבהמה אין, כי הכל הבל. 
<B>ג,כ</B> הכל הולך, אל-מקום אחד; הכל היה מן-העפר, והכל שב אל-העפר. 
<B>ג,כא</B> מי יודע, רוח בני האדם--העלה היא, למעלה; ורוח, הבהמה--הירדת היא, למטה לארץ. 
<B>ג,כב</B> וראיתי, כי אין טוב מאשר ישמח האדם במעשיו--כי-הוא, חלקו:  כי מי יביאנו לראות, במה שיהיה אחריו. 
<B>ד,א</B> ושבתי אני, ואראה את-כל-העשקים, אשר נעשים, תחת השמש; והנה דמעת העשקים, ואין להם מנחם, ומיד עשקיהם כח, ואין להם מנחם. 
<B>ד,ב</B> ושבח אני את-המתים, שכבר מתו--מן-החיים, אשר המה חיים עדנה. 
<B>ד,ג</B> וטוב, משניהם--את אשר-עדן, לא היה:  אשר לא-ראה את-המעשה הרע, אשר נעשה תחת השמש. 
<B>ד,ד</B> וראיתי אני את-כל-עמל, ואת כל-כשרון המעשה--כי היא קנאת-איש, מרעהו; גם-זה הבל, ורעות רוח. 
<B>ד,ה</B> הכסיל חבק את-ידיו, ואכל את-בשרו. 
<B>ד,ו</B> טוב, מלא כף נחת--ממלא חפנים עמל, ורעות רוח. 
<B>ד,ז</B> ושבתי אני ואראה הבל, תחת השמש. 
<B>ד,ח</B> יש אחד ואין שני גם בן ואח אין-לו, ואין קץ לכל-עמלו--גם-עיניו (עינו), לא-תשבע עשר; ולמי אני עמל, ומחסר את-נפשי מטובה--גם-זה הבל וענין רע, הוא. 
<B>ד,ט</B> טובים השנים, מן-האחד:  אשר יש-להם שכר טוב, בעמלם. 
<B>ד,י</B> כי אם-יפלו, האחד יקים את-חברו; ואילו, האחד שיפול, ואין שני, להקימו. 
<B>ד,יא</B> גם אם-ישכבו שנים, וחם להם; ולאחד, איך יחם. 
<B>ד,יב</B> ואם-יתקפו, האחד--השנים, יעמדו נגדו; והחוט, המשלש, לא במהרה, ינתק. 
<B>ד,יג</B> טוב ילד מסכן, וחכם--ממלך זקן וכסיל, אשר לא-ידע להזהר עוד. 
<B>ד,יד</B> כי-מבית הסורים, יצא למלך:  כי גם במלכותו, נולד רש. 
<B>ד,טו</B> ראיתי, את-כל-החיים, המהלכים, תחת השמש--עם הילד השני, אשר יעמד תחתיו. 
<B>ד,טז</B> אין-קץ לכל-העם, לכל אשר-היה לפניהם--גם האחרונים, לא ישמחו-בו:  כי-גם-זה הבל, ורעיון רוח. 
<B>ד,יז</B> שמר רגליך (רגלך), כאשר תלך אל-בית האלהים, וקרוב לשמע, מתת הכסילים זבח:  כי-אינם יודעים, לעשות רע. 
<B>ה,א</B> אל-תבהל על-פיך ולבך אל-ימהר, להוציא דבר--לפני האלהים:  כי האלהים בשמים ואתה על-הארץ, על-כן יהיו דבריך מעטים. 
<B>ה,ב</B> כי בא החלום, ברב ענין; וקול כסיל, ברב דברים. 
<B>ה,ג</B> כאשר תדר נדר לאלהים, אל-תאחר לשלמו--כי אין חפץ, בכסילים:  את אשר-תדר, שלם. 
<B>ה,ד</B> טוב, אשר לא-תדר--משתדור, ולא תשלם. 
<B>ה,ה</B> אל-תתן את-פיך, לחטיא את-בשרך, ואל-תאמר לפני המלאך, כי שגגה היא:  למה יקצף האלהים על-קולך, וחבל את-מעשה ידיך. 
<B>ה,ו</B> כי ברב חלמות והבלים, ודברים הרבה:  כי את-האלהים, ירא. 
<B>ה,ז</B> אם-עשק רש וגזל משפט וצדק, תראה במדינה--אל-תתמה, על-החפץ:  כי גבה מעל גבה, שמר, וגבהים, עליהם. 
<B>ה,ח</B> ויתרון ארץ, בכל היא (הוא)--מלך לשדה, נעבד. 
<B>ה,ט</B> אהב כסף לא-ישבע כסף, ומי-אהב בהמון לא תבואה; גם-זה, הבל. 
<B>ה,י</B> ברבות, הטובה, רבו, אוכליה; ומה-כשרון, לבעליה, כי, אם-ראית (ראות) עיניו. 
<B>ה,יא</B> מתוקה שנת העבד, אם-מעט ואם-הרבה יאכל; והשבע, לעשיר--איננו מניח לו, לישון. 
<B>ה,יב</B> יש רעה חולה, ראיתי תחת השמש:  עשר שמור לבעליו, לרעתו. 
<B>ה,יג</B> ואבד העשר ההוא, בענין רע; והוליד בן, ואין בידו מאומה. 
<B>ה,יד</B> כאשר יצא מבטן אמו, ערום ישוב ללכת כשבא; ומאומה לא-ישא בעמלו, שילך בידו. 
<B>ה,טו</B> וגם-זה רעה חולה, כל-עמת שבא כן ילך; ומה-יתרון לו, שיעמל לרוח. 
<B>ה,טז</B> גם כל-ימיו, בחשך יאכל; וכעס הרבה, וחליו וקצף. 
<B>ה,יז</B> הנה אשר-ראיתי אני, טוב אשר-יפה לאכול-ולשתות ולראות טובה בכל-עמלו שיעמל תחת-השמש מספר ימי-חיו אשר-נתן-לו האלהים--כי-הוא חלקו. 
<B>ה,יח</B> גם כל-האדם אשר נתן-לו האלהים עשר ונכסים והשליטו לאכל ממנו, ולשאת את-חלקו, ולשמח, בעמלו--זה, מתת אלהים היא. 
<B>ה,יט</B> כי לא הרבה, יזכר את-ימי חייו:  כי האלהים מענה, בשמחת לבו. 
<B>ו,א</B> יש רעה, אשר ראיתי תחת השמש; ורבה היא, על-האדם. 
<B>ו,ב</B> איש אשר יתן-לו האלהים עשר ונכסים וכבוד ואיננו חסר לנפשו מכל אשר-יתאוה, ולא-ישליטנו האלהים לאכל ממנו--כי איש נכרי, יאכלנו:  זה הבל וחלי רע, הוא. 
<B>ו,ג</B> אם-יוליד איש מאה ושנים רבות יחיה ורב שיהיו ימי-שניו, ונפשו לא-תשבע מן-הטובה, וגם-קבורה, לא-היתה לו--אמרתי, טוב ממנו הנפל. 
<B>ו,ד</B> כי-בהבל בא, ובחשך ילך; ובחשך, שמו יכסה. 
<B>ו,ה</B> גם-שמש לא-ראה, ולא ידע; נחת לזה, מזה. 
<B>ו,ו</B> ואלו חיה, אלף שנים פעמים, וטובה, לא ראה--הלא אל-מקום אחד, הכל הולך. 
<B>ו,ז</B> כל-עמל האדם, לפיהו; וגם-הנפש, לא תמלא. 
<B>ו,ח</B> כי מה-יותר לחכם, מן-הכסיל; מה-לעני יודע, להלך נגד החיים. 
<B>ו,ט</B> טוב מראה עינים, מהלך-נפש; גם-זה הבל, ורעות רוח. 
<B>ו,י</B> מה-שהיה, כבר נקרא שמו, ונודע, אשר-הוא אדם; ולא-יוכל לדין, עם שתקיף ממנו. 
<B>ו,יא</B> כי יש-דברים הרבה, מרבים הבל; מה-יתר, לאדם. 
<B>ו,יב</B> כי מי-יודע מה-טוב לאדם בחיים, מספר ימי-חיי הבלו--ויעשם כצל:  אשר מי-יגיד לאדם, מה-יהיה אחריו תחת השמש. 
<B>ז,א</B> <BIG>ט</BIG>וב שם, משמן טוב; ויום המות, מיום הולדו. 
<B>ז,ב</B> טוב ללכת אל-בית-אבל, מלכת אל-בית משתה--באשר, הוא סוף כל-האדם; והחי, יתן אל-לבו. 
<B>ז,ג</B> טוב כעס, משחוק:  כי-ברע פנים, ייטב לב. 
<B>ז,ד</B> לב חכמים בבית אבל, ולב כסילים בבית שמחה. 
<B>ז,ה</B> טוב, לשמע גערת חכם--מאיש, שמע שיר כסילים. 
<B>ז,ו</B> כי כקול הסירים תחת הסיר, כן שחק הכסיל; וגם-זה, הבל. 
<B>ז,ז</B> כי העשק, יהולל חכם; ויאבד את-לב, מתנה. 
<B>ז,ח</B> טוב אחרית דבר, מראשיתו; טוב ארך-רוח, מגבה-רוח. 
<B>ז,ט</B> אל-תבהל ברוחך, לכעוס:  כי כעס, בחיק כסילים ינוח. 
<B>ז,י</B> אל-תאמר, מה היה--שהימים הראשנים, היו טובים מאלה:  כי לא מחכמה, שאלת על-זה. 
<B>ז,יא</B> טובה חכמה, עם-נחלה; ויתר, לראי השמש. 
<B>ז,יב</B> כי בצל החכמה, בצל הכסף; ויתרון דעת, החכמה תחיה בעליה. 
<B>ז,יג</B> ראה, את-מעשה האלהים:  כי מי יוכל לתקן, את אשר עותו. 
<B>ז,יד</B> ביום טובה היה בטוב, וביום רעה ראה; גם את-זה לעמת-זה, עשה האלהים, על-דברת שלא ימצא האדם אחריו, מאומה. 
<B>ז,טו</B> את-הכל ראיתי, בימי הבלי; יש צדיק, אבד בצדקו, ויש רשע, מאריך ברעתו. 
<B>ז,טז</B> אל-תהי צדיק הרבה, ואל-תתחכם יותר:  למה, תשומם. 
<B>ז,יז</B> אל-תרשע הרבה, ואל-תהי סכל:  למה תמות, בלא עתך. 
<B>ז,יח</B> טוב אשר תאחז בזה, וגם-מזה אל-תנח את-ידך:  כי-ירא אלהים, יצא את-כלם. 
<B>ז,יט</B> החכמה, תעז לחכם--מעשרה, שליטים, אשר היו, בעיר. 
<B>ז,כ</B> כי אדם, אין צדיק בארץ--אשר יעשה-טוב, ולא יחטא. 
<B>ז,כא</B> גם לכל-הדברים אשר ידברו, אל-תתן לבך:  אשר לא-תשמע את-עבדך, מקללך. 
<B>ז,כב</B> כי גם-פעמים רבות, ידע לבך:  אשר גם-את (אתה), קללת אחרים. 
<B>ז,כג</B> כל-זה, נסיתי בחכמה; אמרתי אחכמה, והיא רחוקה ממני. 
<B>ז,כד</B> רחוק, מה-שהיה; ועמק עמק, מי ימצאנו. 
<B>ז,כה</B> סבותי אני ולבי לדעת ולתור, ובקש חכמה וחשבון; ולדעת רשע כסל, והסכלות הוללות. 
<B>ז,כו</B> ומוצא אני מר ממות, את-האשה אשר-היא מצודים וחרמים לבה--אסורים ידיה; טוב לפני האלהים, ימלט ממנה, וחוטא, ילכד בה. 
<B>ז,כז</B> ראה זה מצאתי, אמרה קהלת; אחת לאחת, למצא חשבון. 
<B>ז,כח</B> אשר עוד-בקשה נפשי, ולא מצאתי:  אדם אחד מאלף, מצאתי--ואשה בכל-אלה, לא מצאתי. 
<B>ז,כט</B> לבד ראה-זה מצאתי, אשר עשה האלהים את-האדם ישר; והמה בקשו, חשבנות רבים. 
<B>ח,א</B> מי, כהחכם, ומי יודע, פשר דבר; חכמת אדם תאיר פניו, ועז פניו ישנא. 
<B>ח,ב</B> אני, פי-מלך שמר, ועל, דברת שבועת אלהים. 
<B>ח,ג</B> אל-תבהל מפניו תלך, אל-תעמד בדבר רע:  כי כל-אשר יחפץ, יעשה. 
<B>ח,ד</B> באשר דבר-מלך, שלטון; ומי יאמר-לו, מה-תעשה. 
<B>ח,ה</B> שומר מצוה, לא ידע דבר רע; ועת ומשפט, ידע לב חכם. 
<B>ח,ו</B> כי לכל-חפץ, יש עת ומשפט:  כי-רעת האדם, רבה עליו. 
<B>ח,ז</B> כי-איננו ידע, מה-שיהיה:  כי כאשר יהיה, מי יגיד לו. 
<B>ח,ח</B> אין אדם שליט ברוח, לכלוא את-הרוח, ואין שלטון ביום המות, ואין משלחת במלחמה; ולא-ימלט רשע, את-בעליו. 
<B>ח,ט</B> את-כל-זה ראיתי, ונתון את-לבי, לכל-מעשה, אשר נעשה תחת השמש:  עת, אשר שלט האדם באדם--לרע לו. 
<B>ח,י</B> ובכן ראיתי רשעים קברים ובאו, וממקום קדוש יהלכו, וישתכחו בעיר, אשר כן-עשו; גם-זה, הבל. 
<B>ח,יא</B> אשר אין-נעשה פתגם, מעשה הרעה מהרה; על-כן מלא לב בני-האדם, בהם--לעשות רע. 
<B>ח,יב</B> אשר חטא, עשה רע מאת--ומאריך לו:  כי, גם-יודע אני, אשר יהיה-טוב ליראי האלהים, אשר ייראו מלפניו. 
<B>ח,יג</B> וטוב לא-יהיה לרשע, ולא-יאריך ימים כצל--אשר איננו ירא, מלפני אלהים. 
<B>ח,יד</B> יש-הבל, אשר נעשה על-הארץ, אשר יש צדיקים אשר מגיע אלהם כמעשה הרשעים, ויש רשעים שמגיע אלהם כמעשה הצדיקים:  אמרתי, שגם-זה הבל. 
<B>ח,טו</B> ושבחתי אני, את-השמחה, אשר אין-טוב לאדם תחת השמש, כי אם-לאכל ולשתות ולשמוח; והוא ילונו בעמלו, ימי חייו אשר-נתן-לו האלהים--תחת השמש. 
<B>ח,טז</B> כאשר נתתי את-לבי, לדעת חכמה, ולראות את-הענין, אשר נעשה על-הארץ:  כי גם ביום, ובלילה--שנה, בעיניו איננו ראה. 
<B>ח,יז</B> וראיתי, את-כל-מעשה האלהים, כי לא יוכל האדם למצוא את-המעשה אשר נעשה תחת-השמש, בשל אשר יעמל האדם לבקש ולא ימצא; וגם אם-יאמר החכם לדעת, לא יוכל למצא. 
<B>ט,א</B> כי את-כל-זה נתתי אל-לבי, ולבור את-כל-זה, אשר הצדיקים והחכמים ועבדיהם, ביד האלהים; גם-אהבה גם-שנאה, אין יודע האדם--הכל, לפניהם. 
<B>ט,ב</B> הכל כאשר לכל, מקרה אחד לצדיק ולרשע לטוב ולטהור ולטמא, ולזבח, ולאשר איננו זבח:  כטוב, כחטא--הנשבע, כאשר שבועה ירא. 
<B>ט,ג</B> זה רע, בכל אשר-נעשה תחת השמש--כי-מקרה אחד, לכל; וגם לב בני-האדם מלא-רע והוללות בלבבם, בחייהם, ואחריו, אל-המתים. 
<B>ט,ד</B> כי-מי אשר יבחר (יחבר), אל כל-החיים יש בטחון:  כי-לכלב חי הוא טוב, מן-האריה המת. 
<B>ט,ה</B> כי החיים יודעים, שימתו; והמתים אינם יודעים מאומה, ואין-עוד להם שכר--כי נשכח, זכרם. 
<B>ט,ו</B> גם אהבתם גם-שנאתם גם-קנאתם, כבר אבדה; וחלק אין-להם עוד לעולם, בכל אשר-נעשה תחת השמש. 
<B>ט,ז</B> לך אכל בשמחה לחמך, ושתה בלב-טוב יינך:  כי כבר, רצה האלהים את-מעשיך. 
<B>ט,ח</B> בכל-עת, יהיו בגדיך לבנים; ושמן, על-ראשך אל-יחסר. 
<B>ט,ט</B> ראה חיים עם-אשה אשר-אהבת, כל-ימי חיי הבלך, אשר נתן-לך תחת השמש, כל ימי הבלך:  כי הוא חלקך, בחיים, ובעמלך, אשר-אתה עמל תחת השמש. 
<B>ט,י</B> כל אשר תמצא ידך, לעשות בכחך--עשה:  כי אין מעשה וחשבון, ודעת וחכמה, בשאול, אשר אתה הלך שמה.  {ס}</P>

<P><B>ט,יא</B> שבתי וראה תחת-השמש, כי לא לקלים המרוץ ולא לגבורים המלחמה וגם לא לחכמים לחם וגם לא לנבנים עשר, וגם לא לידעים, חן:  כי-עת ופגע, יקרה את-כלם. 
<B>ט,יב</B> כי גם לא-ידע האדם את-עתו, כדגים שנאחזים במצודה רעה, וכצפרים, האחזות בפח; כהם, יוקשים בני האדם, לעת רעה, כשתפול עליהם פתאם. 
<B>ט,יג</B> גם-זה ראיתי חכמה, תחת השמש; וגדולה היא, אלי. 
<B>ט,יד</B> עיר קטנה, ואנשים בה מעט; ובא-אליה מלך גדול, וסבב אתה, ובנה עליה, מצודים גדלים. 
<B>ט,טו</B> ומצא בה, איש מסכן חכם, ומלט-הוא את-העיר, בחכמתו; ואדם לא זכר, את-האיש המסכן ההוא. 
<B>ט,טז</B> ואמרתי אני, טובה חכמה מגבורה; וחכמת המסכן בזויה, ודבריו אינם נשמעים. 
<B>ט,יז</B> דברי חכמים, בנחת נשמעים--מזעקת מושל, בכסילים. 
<B>ט,יח</B> טובה חכמה, מכלי קרב; וחוטא אחד, יאבד טובה הרבה. 
<B>י,א</B> זבובי מות, יבאיש יביע שמן רוקח; יקר מחכמה מכבוד, סכלות מעט. 
<B>י,ב</B> לב חכם לימינו, ולב כסיל לשמאלו. 
<B>י,ג</B> וגם-בדרך כשהסכל (כשסכל) הלך, לבו חסר; ואמר לכל, סכל הוא. 
<B>י,ד</B> אם-רוח המושל תעלה עליך, מקומך אל-תנח:  כי מרפא, יניח חטאים גדולים. 
<B>י,ה</B> יש רעה, ראיתי תחת השמש--כשגגה, שיצא מלפני השליט. 
<B>י,ו</B> נתן הסכל, במרומים רבים; ועשירים, בשפל ישבו. 
<B>י,ז</B> ראיתי עבדים, על-סוסים; ושרים הלכים כעבדים, על-הארץ. 
<B>י,ח</B> חפר גומץ, בו יפול; ופרץ גדר, ישכנו נחש. 
<B>י,ט</B> מסיע אבנים, יעצב בהם; בוקע עצים, יסכן בם. 
<B>י,י</B> אם-קהה הברזל, והוא לא-פנים קלקל, וחילים, יגבר; ויתרון הכשיר, חכמה. 
<B>י,יא</B> אם-ישך הנחש, בלוא-לחש; ואין יתרון, לבעל הלשון. 
<B>י,יב</B> דברי פי-חכם, חן; ושפתות כסיל, תבלענו. 
<B>י,יג</B> תחלת דברי-פיהו, סכלות; ואחרית פיהו, הוללות רעה. 
<B>י,יד</B> והסכל, ירבה דברים; לא-ידע האדם, מה-שיהיה, ואשר יהיה מאחריו, מי יגיד לו. 
<B>י,טו</B> עמל הכסילים, תיגענו--אשר לא-ידע, ללכת אל-עיר. 
<B>י,טז</B> אי-לך ארץ, שמלכך נער; ושריך, בבקר יאכלו. 
<B>י,יז</B> אשריך ארץ, שמלכך בן-חורים; ושריך בעת יאכלו, בגבורה ולא בשתי. 
<B>י,יח</B> בעצלתים, ימך המקרה; ובשפלות ידים, ידלף הבית. 
<B>י,יט</B> לשחוק עשים לחם, ויין ישמח חיים; והכסף, יענה את-הכל. 
<B>י,כ</B> גם במדעך, מלך אל-תקלל, ובחדרי משכבך, אל-תקלל עשיר:  כי עוף השמים יוליך את-הקול, ובעל הכנפים (כנפים) יגיד דבר. 
<B>יא,א</B> שלח לחמך, על-פני המים:  כי-ברב הימים, תמצאנו. 
<B>יא,ב</B> תן-חלק לשבעה, וגם לשמונה:  כי לא תדע, מה-יהיה רעה על-הארץ. 
<B>יא,ג</B> אם-ימלאו העבים גשם על-הארץ יריקו, ואם-יפול עץ בדרום ואם בצפון--מקום שיפול העץ, שם יהוא. 
<B>יא,ד</B> שמר רוח, לא יזרע; וראה בעבים, לא יקצור. 
<B>יא,ה</B> כאשר אינך יודע מה-דרך הרוח, כעצמים בבטן המלאה:  ככה, לא תדע את-מעשה האלהים, אשר יעשה, את-הכל. 
<B>יא,ו</B> בבקר זרע את-זרעך, ולערב אל-תנח ידך:  כי אינך יודע אי זה יכשר, הזה או-זה, ואם-שניהם כאחד, טובים. 
<B>יא,ז</B> ומתוק, האור; וטוב לעינים, לראות את-השמש. 
<B>יא,ח</B> כי אם-שנים הרבה יחיה האדם, בכלם ישמח; ויזכר את-ימי החשך, כי-הרבה יהיו כל-שבא הבל. 
<B>יא,ט</B> שמח בחור בילדותיך, ויטיבך לבך בימי בחורותיך, והלך בדרכי לבך, ובמראי עיניך; ודע, כי על-כל-אלה יביאך האלהים במשפט. 
<B>יא,י</B> והסר כעס מלבך, והעבר רעה מבשרך:  כי-הילדות והשחרות, הבל. 
<B>יב,א</B> וזכר, את-בוראיך, בימי, בחורתיך:  עד אשר לא-יבאו, ימי הרעה, והגיעו שנים, אשר תאמר אין-לי בהם חפץ. 
<B>יב,ב</B> עד אשר לא-תחשך השמש, והאור, והירח, והכוכבים; ושבו העבים, אחר הגשם. 
<B>יב,ג</B> ביום, שיזעו שמרי הבית, והתעותו, אנשי החיל; ובטלו הטחנות כי מעטו, וחשכו הראות בארבות. 
<B>יב,ד</B> וסגרו דלתים בשוק, בשפל קול הטחנה; ויקום לקול הצפור, וישחו כל-בנות השיר. 
<B>יב,ה</B> גם מגבה יראו, וחתחתים בדרך, וינאץ השקד ויסתבל החגב, ותפר האביונה:  כי-הלך האדם אל-בית עולמו, וסבבו בשוק הסופדים. 
<B>יב,ו</B> עד אשר לא-ירחק (ירתק) חבל הכסף, ותרוץ גלת הזהב; ותשבר כד על-המבוע, ונרץ הגלגל אל-הבור. 
<B>יב,ז</B> וישב העפר על-הארץ, כשהיה; והרוח תשוב, אל-האלהים אשר נתנה. 
<B>יב,ח</B> הבל הבלים אמר הקוהלת, הכל הבל. 
<B>יב,ט</B> ויתר, שהיה קהלת חכם:  עוד, למד-דעת את-העם, ואזן וחקר, תקן משלים הרבה. 
<B>יב,י</B> בקש קהלת, למצא דברי-חפץ; וכתוב ישר, דברי אמת. 
<B>יב,יא</B> דברי חכמים כדרבנות, וכמשמרות נטועים בעלי אספות; נתנו, מרעה אחד. 
<B>יב,יב</B> ויתר מהמה, בני הזהר:  עשות ספרים הרבה אין קץ, ולהג הרבה יגעת בשר. 
<B>יב,יג</B> <BIG>ס</BIG>וף דבר, הכל נשמע:  את-האלהים ירא ואת-מצותיו שמור, כי-זה כל-האדם. 
<B>יב,יד</B> כי, את-כל-מעשה, האלהים יבא במשפט, על כל-נעלם:  אם-טוב, ואם-רע.  {ש}</P>
</BODY></HTML>
