<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - דברים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>דברים</H1>

<P><B>א,א</B> אלה הדברים, אשר דבר משה אל-כל-ישראל, בעבר, הירדן:  במדבר בערבה מול סוף בין-פארן ובין-תפל, ולבן וחצרת--ודי זהב. 
<B>א,ב</B> אחד עשר יום מחרב, דרך הר-שעיר, עד, קדש ברנע. 
<B>א,ג</B> ויהי בארבעים שנה, בעשתי-עשר חדש באחד לחדש; דבר משה, אל-בני ישראל, ככל אשר צוה יהוה אתו, אלהם. 
<B>א,ד</B> אחרי הכתו, את סיחן מלך האמרי, אשר יושב, בחשבון--ואת, עוג מלך הבשן, אשר-יושב בעשתרת, באדרעי. 
<B>א,ה</B> בעבר הירדן, בארץ מואב, הואיל משה, באר את-התורה הזאת לאמר. 
<B>א,ו</B> יהוה אלהינו דבר אלינו, בחרב לאמר:  רב-לכם שבת, בהר הזה. 
<B>א,ז</B> פנו וסעו לכם, ובאו הר האמרי ואל-כל-שכניו, בערבה בהר ובשפלה ובנגב, ובחוף הים--ארץ הכנעני והלבנון, עד-הנהר הגדל נהר-פרת. 
<B>א,ח</B> ראה נתתי לפניכם, את-הארץ; באו, ורשו את-הארץ, אשר נשבע יהוה לאבתיכם לאברהם ליצחק וליעקב לתת להם, ולזרעם אחריהם. 
<B>א,ט</B> ואמר אלכם, בעת ההוא לאמר:  לא-אוכל לבדי, שאת אתכם. 
<B>א,י</B> יהוה אלהיכם, הרבה אתכם; והנכם היום, ככוכבי השמים לרב. 
<B>א,יא</B> יהוה אלהי אבותכם, יסף עליכם ככם--אלף פעמים; ויברך אתכם, כאשר דבר לכם. 
<B>א,יב</B> איכה אשא, לבדי, טרחכם ומשאכם, וריבכם. 
<B>א,יג</B> הבו לכם אנשים חכמים ונבנים, וידעים--לשבטיכם; ואשימם, בראשיכם. 
<B>א,יד</B> ותענו, אתי; ותאמרו, טוב-הדבר אשר-דברת לעשות. 
<B>א,טו</B> ואקח את-ראשי שבטיכם, אנשים חכמים וידעים, ואתן אותם ראשים, עליכם:  שרי אלפים ושרי מאות, ושרי חמשים ושרי עשרת, ושטרים, לשבטיכם. 
<B>א,טז</B> ואצוה, את-שפטיכם, בעת ההוא, לאמר:  שמע בין-אחיכם ושפטתם צדק, בין-איש ובין-אחיו ובין גרו. 
<B>א,יז</B> לא-תכירו פנים במשפט, כקטן כגדל תשמעון--לא תגורו מפני-איש, כי המשפט לאלהים הוא; והדבר אשר יקשה מכם, תקרבון אלי ושמעתיו. 
<B>א,יח</B> ואצוה אתכם, בעת ההוא, את כל-הדברים, אשר תעשון. 
<B>א,יט</B> ונסע מחרב, ונלך את כל-המדבר הגדול והנורא ההוא אשר ראיתם דרך הר האמרי, כאשר צוה יהוה אלהינו, אתנו; ונבא, עד קדש ברנע. 
<B>א,כ</B> ואמר, אלכם:  באתם עד-הר האמרי, אשר-יהוה אלהינו נתן לנו. 
<B>א,כא</B> ראה נתן יהוה אלהיך, לפניך--את-הארץ:  עלה רש, כאשר דבר יהוה אלהי אבתיך לך--אל-תירא, ואל-תחת. 
<B>א,כב</B> ותקרבון אלי, כלכם, ותאמרו נשלחה אנשים לפנינו, ויחפרו-לנו את-הארץ; וישבו אתנו, דבר--את-הדרך אשר נעלה-בה, ואת הערים אשר נבא אליהן. 
<B>א,כג</B> וייטב בעיני, הדבר; ואקח מכם שנים עשר אנשים, איש אחד לשבט. 
<B>א,כד</B> ויפנו ויעלו ההרה, ויבאו עד-נחל אשכל; וירגלו, אתה. 
<B>א,כה</B> ויקחו בידם מפרי הארץ, ויורדו אלינו; וישבו אתנו דבר, ויאמרו, טובה הארץ, אשר-יהוה אלהינו נתן לנו. 
<B>א,כו</B> ולא אביתם, לעלת; ותמרו, את-פי יהוה אלהיכם. 
<B>א,כז</B> ותרגנו באהליכם, ותאמרו, בשנאת יהוה אתנו, הוציאנו מארץ מצרים--לתת אתנו ביד האמרי, להשמידנו. 
<B>א,כח</B> אנה אנחנו עלים, אחינו המסו את-לבבנו לאמר עם גדול ורם ממנו, ערים גדלת ובצורת, בשמים; וגם-בני ענקים, ראינו שם. 
<B>א,כט</B> ואמר, אלכם:  לא-תערצון ולא-תיראון, מהם. 
<B>א,ל</B> יהוה אלהיכם ההלך לפניכם, הוא ילחם לכם:  ככל אשר עשה אתכם, במצרים--לעיניכם. 
<B>א,לא</B> ובמדבר, אשר ראית, אשר נשאך יהוה אלהיך, כאשר ישא-איש את-בנו--בכל-הדרך אשר הלכתם, עד-באכם עד-המקום הזה. 
<B>א,לב</B> ובדבר, הזה--אינכם, מאמינם, ביהוה, אלהיכם. 
<B>א,לג</B> ההלך לפניכם בדרך, לתור לכם מקום--לחנתכם:  באש לילה, לראתכם בדרך אשר תלכו-בה, ובענן, יומם. 
<B>א,לד</B> וישמע יהוה, את-קול דבריכם; ויקצף, וישבע לאמר. 
<B>א,לה</B> אם-יראה איש באנשים האלה, הדור הרע הזה--את, הארץ הטובה, אשר נשבעתי, לתת לאבתיכם. 
<B>א,לו</B> זולתי כלב בן-יפנה, הוא יראנה, ולו-אתן את-הארץ אשר דרך-בה, ולבניו--יען, אשר מלא אחרי יהוה. 
<B>א,לז</B> גם-בי התאנף יהוה, בגללכם לאמר:  גם-אתה, לא-תבא שם. 
<B>א,לח</B> יהושע בן-נון העמד לפניך, הוא יבא שמה; אתו חזק, כי-הוא ינחלנה את-ישראל. 
<B>א,לט</B> וטפכם אשר אמרתם לבז יהיה, ובניכם אשר לא-ידעו היום טוב ורע--המה, יבאו שמה; ולהם אתננה, והם יירשוה. 
<B>א,מ</B> ואתם, פנו לכם; וסעו המדברה, דרך ים-סוף. 
<B>א,מא</B> ותענו ותאמרו אלי, חטאנו ליהוה--אנחנו נעלה ונלחמנו, ככל אשר-צונו יהוה אלהינו; ותחגרו, איש את-כלי מלחמתו, ותהינו, לעלת ההרה. 
<B>א,מב</B> ויאמר יהוה אלי, אמר להם לא תעלו ולא-תלחמו--כי אינני, בקרבכם; ולא, תנגפו, לפני, איביכם. 
<B>א,מג</B> ואדבר אליכם, ולא שמעתם; ותמרו את-פי יהוה, ותזדו ותעלו ההרה. 
<B>א,מד</B> ויצא האמרי הישב בהר ההוא, לקראתכם, וירדפו אתכם, כאשר תעשינה הדברים; ויכתו אתכם בשעיר, עד-חרמה. 
<B>א,מה</B> ותשבו ותבכו, לפני יהוה; ולא-שמע יהוה בקלכם, ולא האזין אליכם. 
<B>א,מו</B> ותשבו בקדש, ימים רבים, כימים, אשר ישבתם. 
<B>ב,א</B> ונפן ונסע המדברה, דרך ים-סוף, כאשר דבר יהוה, אלי; ונסב את-הר-שעיר, ימים רבים.  {ס}</P>

<P><B>ב,ב</B> ויאמר יהוה, אלי לאמר. 
<B>ב,ג</B> רב-לכם, סב את-ההר הזה; פנו לכם, צפנה. 
<B>ב,ד</B> ואת-העם, צו לאמר, אתם עברים בגבול אחיכם בני-עשו, הישבים בשעיר; וייראו מכם, ונשמרתם מאד. 
<B>ב,ה</B> אל-תתגרו בם--כי לא-אתן לכם מארצם, עד מדרך כף-רגל:  כי-ירשה לעשו, נתתי את-הר שעיר. 
<B>ב,ו</B> אכל תשברו מאתם בכסף, ואכלתם; וגם-מים תכרו מאתם, בכסף--ושתיתם. 
<B>ב,ז</B> כי יהוה אלהיך ברכך, בכל מעשה ידך--ידע לכתך, את-המדבר הגדל הזה:  זה ארבעים שנה, יהוה אלהיך עמך--לא חסרת, דבר. 
<B>ב,ח</B> ונעבר מאת אחינו בני-עשו, הישבים בשעיר, מדרך הערבה, מאילת ומעצין גבר;  {ס}  ונפן, ונעבר, דרך, מדבר מואב. 
<B>ב,ט</B> ויאמר יהוה אלי, אל-תצר את-מואב, ואל-תתגר בם, מלחמה:  כי לא-אתן לך מארצו, ירשה--כי לבני-לוט, נתתי את-ער ירשה. 
<B>ב,י</B> האמים לפנים, ישבו בה--עם גדול ורב ורם, כענקים. 
<B>ב,יא</B> רפאים יחשבו אף-הם, כענקים; והמאבים, יקראו להם אמים. 
<B>ב,יב</B> ובשעיר ישבו החרים, לפנים, ובני עשו יירשום וישמידום מפניהם, וישבו תחתם:  כאשר עשה ישראל, לארץ ירשתו, אשר-נתן יהוה, להם. 
<B>ב,יג</B> עתה, קמו ועברו לכם--את-נחל זרד; ונעבר, את-נחל זרד. 
<B>ב,יד</B> והימים אשר-הלכנו מקדש ברנע, עד אשר-עברנו את-נחל זרד, שלשים ושמנה, שנה--עד-תם כל-הדור אנשי המלחמה, מקרב המחנה, כאשר נשבע יהוה, להם. 
<B>ב,טו</B> וגם יד-יהוה היתה בם, להמם מקרב המחנה, עד, תמם. 
<B>ב,טז</B> ויהי כאשר-תמו כל-אנשי המלחמה, למות--מקרב העם.  {ס}</P>

<P><B>ב,יז</B> וידבר יהוה, אלי לאמר. 
<B>ב,יח</B> אתה עבר היום את-גבול מואב, את-ער. 
<B>ב,יט</B> וקרבת, מול בני עמון--אל-תצרם, ואל-תתגר בם:  כי לא-אתן מארץ בני-עמון לך, ירשה--כי לבני-לוט, נתתיה ירשה. 
<B>ב,כ</B> ארץ-רפאים תחשב, אף-הוא:  רפאים ישבו-בה, לפנים, והעמנים, יקראו להם זמזמים. 
<B>ב,כא</B> עם גדול ורב ורם, כענקים; וישמידם יהוה מפניהם, ויירשם וישבו תחתם. 
<B>ב,כב</B> כאשר עשה לבני עשו, הישבים בשעיר--אשר השמיד את-החרי, מפניהם, ויירשם וישבו תחתם, עד היום הזה. 
<B>ב,כג</B> והעוים הישבים בחצרים, עד-עזה--כפתרים היצאים מכפתר, השמידם וישבו תחתם. 
<B>ב,כד</B> קומו סעו, ועברו את-נחל ארנן--ראה נתתי בידך את-סיחן מלך-חשבון האמרי ואת-ארצו, החל רש; והתגר בו, מלחמה. 
<B>ב,כה</B> היום הזה, אחל תת פחדך ויראתך, על-פני העמים, תחת כל-השמים--אשר ישמעון שמעך, ורגזו וחלו מפניך. 
<B>ב,כו</B> ואשלח מלאכים ממדבר קדמות, אל-סיחון מלך חשבון, דברי שלום, לאמר. 
<B>ב,כז</B> אעברה בארצך, בדרך בדרך אלך:  לא אסור, ימין ושמאול. 
<B>ב,כח</B> אכל בכסף תשברני ואכלתי, ומים בכסף תתן-לי ושתיתי; רק, אעברה ברגלי. 
<B>ב,כט</B> כאשר עשו-לי בני עשו, הישבים בשעיר, והמואבים, הישבים בער--עד אשר-אעבר, את-הירדן, אל-הארץ, אשר-יהוה אלהינו נתן לנו. 
<B>ב,ל</B> ולא אבה, סיחן מלך חשבון, העברנו, בו:  כי-הקשה יהוה אלהיך את-רוחו, ואמץ את-לבבו, למען תתו בידך, כיום הזה.  {ס}</P>

<P><B>ב,לא</B> ויאמר יהוה, אלי, ראה החלתי תת לפניך, את-סיחן ואת-ארצו; החל רש, לרשת את-ארצו. 
<B>ב,לב</B> ויצא סיחן לקראתנו הוא וכל-עמו, למלחמה--יהצה. 
<B>ב,לג</B> ויתנהו יהוה אלהינו, לפנינו; ונך אתו ואת-בנו, ואת-כל-עמו. 
<B>ב,לד</B> ונלכד את-כל-עריו, בעת ההוא, ונחרם את-כל-עיר מתם, והנשים והטף:  לא השארנו, שריד. 
<B>ב,לה</B> רק הבהמה, בזזנו לנו, ושלל הערים, אשר לכדנו. 
<B>ב,לו</B> מערער אשר על-שפת-נחל ארנן והעיר אשר בנחל, ועד-הגלעד, לא היתה קריה, אשר שגבה ממנו:  את-הכל, נתן יהוה אלהינו לפנינו. 
<B>ב,לז</B> רק אל-ארץ בני-עמון, לא קרבת:  כל-יד נחל יבק, וערי ההר, וכל אשר-צוה, יהוה אלהינו. 
<B>ג,א</B> ונפן ונעל, דרך הבשן; ויצא עוג מלך-הבשן לקראתנו הוא וכל-עמו, למלחמה--אדרעי. 
<B>ג,ב</B> ויאמר יהוה אלי, אל-תירא אתו--כי בידך נתתי אתו ואת-כל-עמו, ואת-ארצו; ועשית לו--כאשר עשית לסיחן מלך האמרי, אשר יושב בחשבון. 
<B>ג,ג</B> ויתן יהוה אלהינו בידנו, גם את-עוג מלך-הבשן--ואת-כל-עמו; ונכהו, עד-בלתי השאיר-לו שריד. 
<B>ג,ד</B> ונלכד את-כל-עריו, בעת ההוא--לא היתה קריה, אשר לא-לקחנו מאתם:  ששים עיר כל-חבל ארגב, ממלכת עוג בבשן. 
<B>ג,ה</B> כל-אלה ערים בצרת, חומה גבהה--דלתים ובריח:  לבד מערי הפרזי, הרבה מאד. 
<B>ג,ו</B> ונחרם אותם--כאשר עשינו, לסיחן מלך חשבון:  החרם כל-עיר מתם, הנשים והטף. 
<B>ג,ז</B> וכל-הבהמה ושלל הערים, בזונו לנו. 
<B>ג,ח</B> ונקח בעת ההוא, את-הארץ, מיד שני מלכי האמרי, אשר בעבר הירדן--מנחל ארנן, עד-הר חרמון. 
<B>ג,ט</B> צידנים יקראו לחרמון, שרין; והאמרי, יקראו-לו שניר. 
<B>ג,י</B> כל ערי המישר, וכל-הגלעד וכל-הבשן, עד-סלכה, ואדרעי--ערי ממלכת עוג, בבשן. 
<B>ג,יא</B> כי רק-עוג מלך הבשן, נשאר מיתר הרפאים--הנה ערשו ערש ברזל, הלה הוא ברבת בני עמון:  תשע אמות ארכה, וארבע אמות רחבה--באמת-איש. 
<B>ג,יב</B> ואת-הארץ הזאת ירשנו, בעת ההוא; מערער אשר-על-נחל ארנן, וחצי הר-הגלעד ועריו--נתתי, לראובני ולגדי. 
<B>ג,יג</B> ויתר הגלעד וכל-הבשן, ממלכת עוג--נתתי, לחצי שבט המנשה:  כל חבל הארגב לכל-הבשן, ההוא יקרא ארץ רפאים. 
<B>ג,יד</B> יאיר בן-מנשה, לקח את-כל-חבל ארגב, עד-גבול הגשורי, והמעכתי; ויקרא אתם על-שמו את-הבשן חות יאיר, עד היום הזה. 
<B>ג,טו</B> ולמכיר, נתתי את-הגלעד. 
<B>ג,טז</B> ולראובני ולגדי נתתי מן-הגלעד, ועד-נחל ארנן, תוך הנחל, וגבל--ועד יבק הנחל, גבול בני עמון. 
<B>ג,יז</B> והערבה, והירדן וגבל--מכנרת, ועד ים הערבה ים המלח, תחת אשדת הפסגה, מזרחה. 
<B>ג,יח</B> ואצו אתכם, בעת ההוא לאמר:  יהוה אלהיכם, נתן לכם את-הארץ הזאת לרשתה--חלוצים תעברו לפני אחיכם בני-ישראל, כל-בני-חיל. 
<B>ג,יט</B> רק נשיכם וטפכם, ומקנכם, ידעתי, כי-מקנה רב לכם--ישבו, בעריכם, אשר נתתי, לכם. 
<B>ג,כ</B> עד אשר-יניח יהוה לאחיכם, ככם, וירשו גם-הם, את-הארץ אשר יהוה אלהיכם נתן להם בעבר הירדן; ושבתם, איש לירשתו, אשר נתתי, לכם. 
<B>ג,כא</B> ואת-יהושוע צויתי, בעת ההוא לאמר:  עיניך הראת, את כל-אשר עשה יהוה אלהיכם לשני המלכים האלה--כן-יעשה יהוה לכל-הממלכות, אשר אתה עבר שמה. 
<B>ג,כב</B> לא, תיראום:  כי יהוה אלהיכם, הוא הנלחם לכם.  {ס}</P>

<P><B>ג,כג</B> ואתחנן, אל-יהוה, בעת ההוא, לאמר. 
<B>ג,כד</B> אדני יהוה, אתה החלות להראות את-עבדך, את-גדלך, ואת-ידך החזקה--אשר מי-אל בשמים ובארץ, אשר-יעשה כמעשיך וכגבורתך. 
<B>ג,כה</B> אעברה-נא, ואראה את-הארץ הטובה, אשר, בעבר הירדן:  ההר הטוב הזה, והלבנן. 
<B>ג,כו</B> ויתעבר יהוה בי למענכם, ולא שמע אלי; ויאמר יהוה אלי, רב-לך--אל-תוסף דבר אלי עוד, בדבר הזה. 
<B>ג,כז</B> עלה ראש הפסגה, ושא עיניך ימה וצפנה ותימנה ומזרחה--וראה בעיניך:  כי-לא תעבר, את-הירדן הזה. 
<B>ג,כח</B> וצו את-יהושע, וחזקהו ואמצהו:  כי-הוא יעבר, לפני העם הזה, והוא ינחיל אותם, את-הארץ אשר תראה. 
<B>ג,כט</B> ונשב בגיא, מול בית פעור.  {פ}</P>

<P><B>ד,א</B> ועתה ישראל, שמע אל-החקים ואל-המשפטים, אשר אנכי מלמד אתכם, לעשות--למען תחיו, ובאתם וירשתם את-הארץ, אשר יהוה אלהי אבתיכם, נתן לכם. 
<B>ד,ב</B> לא תספו, על-הדבר אשר אנכי מצוה אתכם, ולא תגרעו, ממנו--לשמר, את-מצות יהוה אלהיכם, אשר אנכי, מצוה אתכם. 
<B>ד,ג</B> עיניכם, הראות, את אשר-עשה יהוה, בבעל פעור:  כי כל-האיש, אשר הלך אחרי בעל-פעור--השמידו יהוה אלהיך, מקרבך. 
<B>ד,ד</B> ואתם, הדבקים, ביהוה, אלהיכם--חיים כלכם, היום. 
<B>ד,ה</B> ראה למדתי אתכם, חקים ומשפטים, כאשר צוני, יהוה אלהי:  לעשות כן--בקרב הארץ, אשר אתם באים שמה לרשתה. 
<B>ד,ו</B> ושמרתם, ועשיתם--כי הוא חכמתכם ובינתכם, לעיני העמים:  אשר ישמעון, את כל-החקים האלה, ואמרו רק עם-חכם ונבון, הגוי הגדול הזה. 
<B>ד,ז</B> כי מי-גוי גדול, אשר-לו אלהים קרבים אליו, כיהוה אלהינו, בכל-קראנו אליו. 
<B>ד,ח</B> ומי גוי גדול, אשר-לו חקים ומשפטים צדיקם, ככל התורה הזאת, אשר אנכי נתן לפניכם היום. 
<B>ד,ט</B> רק השמר לך ושמר נפשך מאד, פן-תשכח את-הדברים אשר-ראו עיניך ופן-יסורו מלבבך, כל, ימי חייך; והודעתם לבניך, ולבני בניך. 
<B>ד,י</B> יום, אשר עמדת לפני יהוה אלהיך בחרב, באמר יהוה אלי הקהל-לי את-העם, ואשמעם את-דברי:  אשר ילמדון ליראה אתי, כל-הימים אשר הם חיים על-האדמה, ואת-בניהם, ילמדון. 
<B>ד,יא</B> ותקרבון ותעמדון, תחת ההר; וההר בער באש, עד-לב השמים--חשך, ענן וערפל. 
<B>ד,יב</B> וידבר יהוה אליכם, מתוך האש:  קול דברים אתם שמעים, ותמונה אינכם ראים זולתי קול. 
<B>ד,יג</B> ויגד לכם את-בריתו, אשר צוה אתכם לעשות--עשרת, הדברים; ויכתבם, על-שני לחות אבנים. 
<B>ד,יד</B> ואתי צוה יהוה, בעת ההוא, ללמד אתכם, חקים ומשפטים:  לעשתכם אתם--בארץ, אשר אתם עברים שמה לרשתה. 
<B>ד,טו</B> ונשמרתם מאד, לנפשתיכם:  כי לא ראיתם, כל-תמונה, ביום דבר יהוה אליכם בחרב, מתוך האש. 
<B>ד,טז</B> פן-תשחתון--ועשיתם לכם פסל, תמונת כל-סמל:  תבנית זכר, או נקבה. 
<B>ד,יז</B> תבנית, כל-בהמה אשר בארץ; תבנית כל-צפור כנף, אשר תעוף בשמים. 
<B>ד,יח</B> תבנית, כל-רמש באדמה; תבנית כל-דגה אשר-במים, מתחת לארץ. 
<B>ד,יט</B> ופן-תשא עיניך השמימה, וראית את-השמש ואת-הירח ואת-הכוכבים כל צבא השמים, ונדחת והשתחוית להם, ועבדתם--אשר חלק יהוה אלהיך, אתם, לכל העמים, תחת כל-השמים. 
<B>ד,כ</B> ואתכם לקח יהוה, ויוצא אתכם מכור הברזל ממצרים, להיות לו לעם נחלה, כיום הזה. 
<B>ד,כא</B> ויהוה התאנף-בי, על-דבריכם; וישבע, לבלתי עברי את-הירדן, ולבלתי-בא אל-הארץ הטובה, אשר יהוה אלהיך נתן לך נחלה. 
<B>ד,כב</B> כי אנכי מת בארץ הזאת, אינני עבר את-הירדן; ואתם, עברים, וירשתם, את-הארץ הטובה הזאת. 
<B>ד,כג</B> השמרו לכם, פן-תשכחו את-ברית יהוה אלהיכם, אשר כרת, עמכם; ועשיתם לכם פסל תמונת כל, אשר צוך יהוה אלהיך. 
<B>ד,כד</B> כי יהוה אלהיך, אש אכלה הוא:  אל, קנא.  {פ}</P>

<P><B>ד,כה</B> כי-תוליד בנים ובני בנים, ונושנתם בארץ; והשחתם, ועשיתם פסל תמונת כל, ועשיתם הרע בעיני יהוה-אלהיך, להכעיסו. 
<B>ד,כו</B> העידתי בכם היום את-השמים ואת-הארץ, כי-אבד תאבדון מהר, מעל הארץ, אשר אתם עברים את-הירדן שמה לרשתה:  לא-תאריכן ימים עליה, כי השמד תשמדון. 
<B>ד,כז</B> והפיץ יהוה אתכם, בעמים; ונשארתם, מתי מספר, בגוים, אשר ינהג יהוה אתכם שמה. 
<B>ד,כח</B> ועבדתם-שם אלהים, מעשה ידי אדם:  עץ ואבן--אשר לא-יראון ולא ישמעון, ולא יאכלון ולא יריחן. 
<B>ד,כט</B> ובקשתם משם את-יהוה אלהיך, ומצאת:  כי תדרשנו, בכל-לבבך ובכל-נפשך. 
<B>ד,ל</B> בצר לך--ומצאוך, כל הדברים האלה; באחרית, הימים, ושבת עד-יהוה אלהיך, ושמעת בקלו. 
<B>ד,לא</B> כי אל רחום יהוה אלהיך, לא ירפך ולא ישחיתך; ולא ישכח את-ברית אבתיך, אשר נשבע להם. 
<B>ד,לב</B> כי שאל-נא לימים ראשנים אשר-היו לפניך, למן-היום אשר ברא אלהים אדם על-הארץ, ולמקצה השמים, ועד-קצה השמים:  הנהיה, כדבר הגדול הזה, או, הנשמע כמהו. 
<B>ד,לג</B> השמע עם קול אלהים מדבר מתוך-האש, כאשר-שמעת אתה--ויחי. 
<B>ד,לד</B> או הנסה אלהים, לבוא לקחת לו גוי מקרב גוי, במסת באתת ובמופתים ובמלחמה וביד חזקה ובזרוע נטויה, ובמוראים גדלים:  ככל אשר-עשה לכם יהוה אלהיכם, במצרים--לעיניך. 
<B>ד,לה</B> אתה הראת לדעת, כי יהוה הוא האלהים:  אין עוד, מלבדו. 
<B>ד,לו</B> מן-השמים השמיעך את-קלו, ליסרך; ועל-הארץ, הראך את-אשו הגדולה, ודבריו שמעת, מתוך האש. 
<B>ד,לז</B> ותחת, כי אהב את-אבתיך, ויבחר בזרעו, אחריו; ויוצאך בפניו בכחו הגדל, ממצרים. 
<B>ד,לח</B> להוריש, גוים גדלים ועצמים ממך--מפניך; להביאך, לתת-לך את-ארצם נחלה--כיום הזה. 
<B>ד,לט</B> וידעת היום, והשבת אל-לבבך, כי יהוה הוא האלהים, בשמים ממעל ועל-הארץ מתחת:  אין, עוד. 
<B>ד,מ</B> ושמרת את-חקיו ואת-מצותיו, אשר אנכי מצוך היום, אשר ייטב לך, ולבניך אחריך--ולמען תאריך ימים על-האדמה, אשר יהוה אלהיך נתן לך כל-הימים.  {פ}</P>

<P><B>ד,מא</B> אז יבדיל משה שלש ערים, בעבר הירדן, מזרחה, שמש. 
<B>ד,מב</B> לנס שמה רוצח, אשר ירצח את-רעהו בבלי-דעת, והוא לא-שנא לו, מתמל שלשם; ונס, אל-אחת מן-הערים האל--וחי. 
<B>ד,מג</B> את-בצר במדבר בארץ המישר, לראובני; ואת-ראמת בגלעד לגדי, ואת-גולן בבשן למנשי. 
<B>ד,מד</B> וזאת, התורה, אשר-שם משה, לפני בני ישראל. 
<B>ד,מה</B> אלה, העדת, והחקים, והמשפטים--אשר דבר משה אל-בני ישראל, בצאתם ממצרים. 
<B>ד,מו</B> בעבר הירדן בגיא, מול בית פעור, בארץ סיחן מלך האמרי, אשר יושב בחשבון--אשר הכה משה ובני ישראל, בצאתם ממצרים. 
<B>ד,מז</B> ויירשו את-ארצו ואת-ארץ עוג מלך-הבשן, שני מלכי האמרי, אשר, בעבר הירדן--מזרח, שמש. 
<B>ד,מח</B> מערער אשר על-שפת-נחל ארנן, ועד-הר שיאן--הוא חרמון. 
<B>ד,מט</B> וכל-הערבה עבר הירדן, מזרחה, ועד, ים הערבה--תחת, אשדת הפסגה.  {פ}</P>

<P><B>ה,א</B> ויקרא משה, אל-כל-ישראל, ויאמר אלהם שמע ישראל את-החקים ואת-המשפטים, אשר אנכי דבר באזניכם היום; ולמדתם אתם, ושמרתם לעשתם. 
<B>ה,ב</B> יהוה אלהינו, כרת עמנו ברית--בחרב. 
<B>ה,ג</B> לא את-אבתינו, כרת יהוה את-הברית הזאת:  כי אתנו, אנחנו אלה פה היום כלנו חיים. 
<B>ה,ד</B> פנים בפנים, דבר יהוה עמכם בהר--מתוך האש. 
<B>ה,ה</B> אנכי עמד בין-יהוה וביניכם, בעת ההוא, להגיד לכם, את-דבר יהוה:  כי יראתם מפני האש, ולא-עליתם בהר לאמר.  {ס}</P>

<P><B>ה,ו</B> אנכי יהוה אלהיך, אשר הוצאתיך מארץ מצרים מבית עבדים:  לא-יהיה לך אלהים אחרים, על-פני. 
<B>ה,ז</B> לא-תעשה לך פסל, כל-תמונה, אשר בשמים ממעל, ואשר בארץ מתחת--ואשר במים, מתחת לארץ. 
<B>ה,ח</B> לא-תשתחוה להם, ולא תעבדם:  כי אנכי יהוה אלהיך, אל קנא--פקד עון אבות על-בנים ועל-שלשים ועל-רבעים, לשנאי. 
<B>ה,ט</B> ועשה חסד, לאלפים--לאהבי, ולשמרי מצותו (מצותי).  {ס}</P>

<P><B>ה,י</B> לא תשא את-שם-יהוה אלהיך, לשוא:  כי לא ינקה יהוה, את אשר-ישא את-שמו לשוא.  {ס}</P>

<P><B>ה,יא</B> שמור את-יום השבת, לקדשו, כאשר צוך, יהוה אלהיך. 
<B>ה,יב</B> ששת ימים תעבד, ועשית כל-מלאכתך. 
<B>ה,יג</B> ויום, השביעי--שבת, ליהוה אלהיך:  לא תעשה כל-מלאכה אתה ובנך-ובתך ועבדך-ואמתך ושורך וחמרך וכל-בהמתך, וגרך אשר בשעריך--למען ינוח עבדך ואמתך, כמוך. 
<B>ה,יד</B> וזכרת, כי עבד היית בארץ מצרים, ויצאך יהוה אלהיך משם, ביד חזקה ובזרע נטויה; על-כן, צוך יהוה אלהיך, לעשות, את-יום השבת.  {ס}</P>

<P><B>ה,טו</B> כבד את-אביך ואת-אמך, כאשר צוך יהוה אלהיך--למען יאריכן ימיך, ולמען ייטב לך, על האדמה, אשר-יהוה אלהיך נתן לך.  {ס}</P>

<P><B>ה,טז</B> לא תרצח,  {ס}  ולא תנאף;  {ס}  ולא תגנב,  {ס}  ולא-תענה ברעך עד שוא.  {ס}</P>

<P><B>ה,יז</B> ולא תחמד, אשת רעך;  {ס}  ולא תתאוה בית רעך, שדהו ועבדו ואמתו שורו וחמרו, וכל, אשר לרעך.  {ס}</P>

<P><B>ה,יח</B> את-הדברים האלה דבר יהוה אל-כל-קהלכם בהר, מתוך האש הענן והערפל--קול גדול, ולא יסף; ויכתבם, על-שני לחת אבנים, ויתנם, אלי. 
<B>ה,יט</B> ויהי, כשמעכם את-הקול מתוך החשך, וההר, בער באש; ותקרבון אלי, כל-ראשי שבטיכם וזקניכם. 
<B>ה,כ</B> ותאמרו, הן הראנו יהוה אלהינו את-כבדו ואת-גדלו, ואת-קלו שמענו, מתוך האש; היום הזה ראינו, כי-ידבר אלהים את-האדם וחי. 
<B>ה,כא</B> ועתה, למה נמות, כי תאכלנו, האש הגדלה הזאת; אם-יספים אנחנו, לשמע את-קול יהוה אלהינו עוד--ומתנו. 
<B>ה,כב</B> כי מי כל-בשר אשר שמע קול אלהים חיים מדבר מתוך-האש, כמנו--ויחי. 
<B>ה,כג</B> קרב אתה ושמע, את כל-אשר יאמר יהוה אלהינו; ואת תדבר אלינו, את כל-אשר ידבר יהוה אלהינו אליך--ושמענו ועשינו. 
<B>ה,כד</B> וישמע יהוה את-קול דבריכם, בדברכם אלי; ויאמר יהוה אלי, שמעתי את-קול דברי העם הזה אשר דברו אליך--היטיבו, כל-אשר דברו. 
<B>ה,כה</B> מי-יתן והיה לבבם זה להם, ליראה אתי ולשמר את-כל-מצותי--כל-הימים:  למען ייטב להם ולבניהם, לעלם. 
<B>ה,כו</B> לך, אמר להם:  שובו לכם, לאהליכם. 
<B>ה,כז</B> ואתה, פה עמד עמדי, ואדברה אליך את כל-המצוה והחקים והמשפטים, אשר תלמדם; ועשו בארץ, אשר אנכי נתן להם לרשתה. 
<B>ה,כח</B> ושמרתם לעשות, כאשר צוה יהוה אלהיכם אתכם:  לא תסרו, ימין ושמאל. 
<B>ה,כט</B> בכל-הדרך, אשר צוה יהוה אלהיכם אתכם--תלכו:  למען תחיון, וטוב לכם, והארכתם ימים, בארץ אשר תירשון. 
<B>ו,א</B> וזאת המצוה, החקים והמשפטים, אשר צוה יהוה אלהיכם, ללמד אתכם--לעשות בארץ, אשר אתם עברים שמה לרשתה. 
<B>ו,ב</B> למען תירא את-יהוה אלהיך, לשמר את-כל-חקתיו ומצותיו אשר אנכי מצוך, אתה ובנך ובן-בנך, כל ימי חייך--ולמען, יארכן ימיך. 
<B>ו,ג</B> ושמעת ישראל, ושמרת לעשות, אשר ייטב לך, ואשר תרבון מאד:  כאשר דבר יהוה אלהי אבתיך, לך--ארץ זבת חלב, ודבש.  {פ}</P>

<P><B>ו,ד</B> שמ<BIG>ע</BIG>, ישראל:  יהוה אלהינו, יהוה אח<BIG>ד</BIG>. 
<B>ו,ה</B> ואהבת, את יהוה אלהיך, בכל-לבבך ובכל-נפשך, ובכל-מאדך. 
<B>ו,ו</B> והיו הדברים האלה, אשר אנכי מצוך היום--על-לבבך. 
<B>ו,ז</B> ושננתם לבניך, ודברת בם, בשבתך בביתך ובלכתך בדרך, ובשכבך ובקומך. 
<B>ו,ח</B> וקשרתם לאות, על-ידך; והיו לטטפת, בין עיניך. 
<B>ו,ט</B> וכתבתם על-מזזות ביתך, ובשעריך.  {ס}</P>

<P><B>ו,י</B> והיה כי יביאך יהוה אלהיך, אל-הארץ אשר נשבע לאבתיך לאברהם ליצחק וליעקב--לתת לך:  ערים גדלת וטבת, אשר לא-בנית. 
<B>ו,יא</B> ובתים מלאים כל-טוב, אשר לא-מלאת, וברת חצובים אשר לא-חצבת, כרמים וזיתים אשר לא-נטעת; ואכלת, ושבעת. 
<B>ו,יב</B> השמר לך, פן-תשכח את-יהוה, אשר הוציאך מארץ מצרים, מבית עבדים. 
<B>ו,יג</B> את-יהוה אלהיך תירא, ואתו תעבד; ובשמו, תשבע. 
<B>ו,יד</B> לא תלכון, אחרי אלהים אחרים--מאלהי, העמים, אשר, סביבותיכם. 
<B>ו,טו</B> כי אל קנא יהוה אלהיך, בקרבך:  פן-יחרה אף-יהוה אלהיך, בך, והשמידך, מעל פני האדמה.  {ס}</P>

<P><B>ו,טז</B> לא תנסו, את-יהוה אלהיכם, כאשר נסיתם, במסה. 
<B>ו,יז</B> שמור תשמרון, את-מצות יהוה אלהיכם, ועדתיו וחקיו, אשר צוך. 
<B>ו,יח</B> ועשית הישר והטוב, בעיני יהוה--למען, ייטב לך, ובאת וירשת את-הארץ הטבה, אשר-נשבע יהוה לאבתיך. 
<B>ו,יט</B> להדף את-כל-איביך, מפניך, כאשר, דבר יהוה.  {ס}</P>

<P><B>ו,כ</B> כי-ישאלך בנך מחר, לאמר:  מה העדת, והחקים והמשפטים, אשר צוה יהוה אלהינו, אתכם. 
<B>ו,כא</B> ואמרת לבנך, עבדים היינו לפרעה במצרים; ויציאנו יהוה ממצרים, ביד חזקה. 
<B>ו,כב</B> ויתן יהוה אותת ומפתים גדלים ורעים במצרים, בפרעה ובכל-ביתו--לעינינו. 
<B>ו,כג</B> ואותנו, הוציא משם--למען, הביא אתנו, לתת לנו את-הארץ, אשר נשבע לאבתינו. 
<B>ו,כד</B> ויצונו יהוה, לעשות את-כל-החקים האלה, ליראה, את-יהוה אלהינו--לטוב לנו כל-הימים, לחיתנו כהיום הזה. 
<B>ו,כה</B> וצדקה, תהיה-לנו:  כי-נשמר לעשות את-כל-המצוה הזאת, לפני יהוה אלהינו--כאשר צונו.  {ס}</P>

<P><B>ז,א</B> כי יביאך, יהוה אלהיך, אל-הארץ, אשר-אתה בא-שמה לרשתה; ונשל גוים-רבים מפניך החתי והגרגשי והאמרי והכנעני והפרזי, והחוי והיבוסי--שבעה גוים, רבים ועצומים ממך. 
<B>ז,ב</B> ונתנם יהוה אלהיך, לפניך--והכיתם:  החרם תחרים אתם, לא-תכרת להם ברית ולא תחנם. 
<B>ז,ג</B> ולא תתחתן, בם:  בתך לא-תתן לבנו, ובתו לא-תקח לבנך. 
<B>ז,ד</B> כי-יסיר את-בנך מאחרי, ועבדו אלהים אחרים; וחרה אף-יהוה בכם, והשמידך מהר. 
<B>ז,ה</B> כי-אם-כה תעשו, להם--מזבחתיהם תתצו, ומצבתם תשברו; ואשירהם, תגדעון, ופסיליהם, תשרפון באש. 
<B>ז,ו</B> כי עם קדוש אתה, ליהוה אלהיך:  בך בחר יהוה אלהיך, להיות לו לעם סגלה, מכל העמים, אשר על-פני האדמה. 
<B>ז,ז</B> לא מרבכם מכל-העמים, חשק יהוה בכם--ויבחר בכם:  כי-אתם המעט, מכל-העמים. 
<B>ז,ח</B> כי מאהבת יהוה אתכם, ומשמרו את-השבעה אשר נשבע לאבתיכם, הוציא יהוה אתכם, ביד חזקה; ויפדך מבית עבדים, מיד פרעה מלך-מצרים. 
<B>ז,ט</B> וידעת, כי-יהוה אלהיך הוא האלהים:  האל, הנאמן--שמר הברית והחסד לאהביו ולשמרי מצותו, לאלף דור. 
<B>ז,י</B> ומשלם לשנאיו אל-פניו, להאבידו:  לא יאחר לשנאו, אל-פניו ישלם-לו. 
<B>ז,יא</B> ושמרת את-המצוה ואת-החקים ואת-המשפטים, אשר אנכי מצוך היום--לעשותם.  {פ}</P>

<P><B>ז,יב</B> והיה עקב תשמעון, את המשפטים האלה, ושמרתם ועשיתם, אתם--ושמר יהוה אלהיך לך, את-הברית ואת-החסד, אשר נשבע, לאבתיך. 
<B>ז,יג</B> ואהבך, וברכך והרבך; וברך פרי-בטנך ופרי-אדמתך דגנך ותירשך ויצהרך, שגר-אלפיך ועשתרת צאנך, על האדמה, אשר-נשבע לאבתיך לתת לך. 
<B>ז,יד</B> ברוך תהיה, מכל-העמים:  לא-יהיה בך עקר ועקרה, ובבהמתך. 
<B>ז,טו</B> והסיר יהוה ממך, כל-חלי; וכל-מדוי מצרים הרעים אשר ידעת, לא ישימם בך, ונתנם, בכל-שנאיך. 
<B>ז,טז</B> ואכלת את-כל-העמים, אשר יהוה אלהיך נתן לך--לא-תחוס עינך, עליהם; ולא תעבד את-אלהיהם, כי-מוקש הוא לך.  {ס}</P>

<P><B>ז,יז</B> כי תאמר בלבבך, רבים הגוים האלה ממני; איכה אוכל, להורישם. 
<B>ז,יח</B> לא תירא, מהם:  זכר תזכר, את אשר-עשה יהוה אלהיך, לפרעה, ולכל-מצרים. 
<B>ז,יט</B> המסת הגדלת אשר-ראו עיניך, והאתת והמפתים והיד החזקה והזרע הנטויה, אשר הוצאך, יהוה אלהיך; כן-יעשה יהוה אלהיך, לכל-העמים, אשר-אתה ירא, מפניהם. 
<B>ז,כ</B> וגם, את-הצרעה, ישלח יהוה אלהיך, בם:  עד-אבד, הנשארים והנסתרים--מפניך. 
<B>ז,כא</B> לא תערץ, מפניהם:  כי-יהוה אלהיך בקרבך, אל גדול ונורא. 
<B>ז,כב</B> ונשל יהוה אלהיך את-הגוים האל, מפניך--מעט מעט:  לא תוכל כלתם מהר, פן-תרבה עליך חית השדה. 
<B>ז,כג</B> ונתנם יהוה אלהיך, לפניך; והמם מהומה גדלה, עד השמדם. 
<B>ז,כד</B> ונתן מלכיהם, בידך, והאבדת את-שמם, מתחת השמים:  לא-יתיצב איש בפניך, עד השמדך אתם. 
<B>ז,כה</B> פסילי אלהיהם, תשרפון באש; לא-תחמד כסף וזהב עליהם, ולקחת לך--פן תוקש בו, כי תועבת יהוה אלהיך הוא. 
<B>ז,כו</B> ולא-תביא תועבה אל-ביתך, והיית חרם כמהו; שקץ תשקצנו ותעב תתעבנו, כי-חרם הוא.  {פ}</P>

<P><B>ח,א</B> כל-המצוה, אשר אנכי מצוך היום--תשמרון לעשות:  למען תחיון ורביתם, ובאתם וירשתם את-הארץ, אשר-נשבע יהוה, לאבתיכם. 
<B>ח,ב</B> וזכרת את-כל-הדרך, אשר הוליכך יהוה אלהיך זה ארבעים שנה--במדבר:  למען ענתך לנסתך, לדעת את-אשר בלבבך התשמר מצותו--אם-לא. 
<B>ח,ג</B> ויענך, וירעבך, ויאכלך את-המן אשר לא-ידעת, ולא ידעון אבתיך:  למען הודיעך, כי לא על-הלחם לבדו יחיה האדם--כי על-כל-מוצא פי-יהוה, יחיה האדם. 
<B>ח,ד</B> שמלתך לא בלתה, מעליך, ורגלך, לא בצקה--זה, ארבעים שנה. 
<B>ח,ה</B> וידעת, עם-לבבך:  כי, כאשר ייסר איש את-בנו, יהוה אלהיך, מיסרך. 
<B>ח,ו</B> ושמרת, את-מצות יהוה אלהיך, ללכת בדרכיו, וליראה אתו. 
<B>ח,ז</B> כי יהוה אלהיך, מביאך אל-ארץ טובה:  ארץ, נחלי מים--עינת ותהמת, יצאים בבקעה ובהר. 
<B>ח,ח</B> ארץ חטה ושערה, וגפן ותאנה ורמון; ארץ-זית שמן, ודבש. 
<B>ח,ט</B> ארץ, אשר לא במסכנת תאכל-בה לחם--לא-תחסר כל, בה; ארץ אשר אבניה ברזל, ומהרריה תחצב נחשת. 
<B>ח,י</B> ואכלת, ושבעת--וברכת את-יהוה אלהיך, על-הארץ הטבה אשר נתן-לך. 
<B>ח,יא</B> השמר לך, פן-תשכח את-יהוה אלהיך, לבלתי שמר מצותיו ומשפטיו וחקתיו, אשר אנכי מצוך היום. 
<B>ח,יב</B> פן-תאכל, ושבעת; ובתים טבים תבנה, וישבת. 
<B>ח,יג</B> ובקרך וצאנך ירבין, וכסף וזהב ירבה-לך; וכל אשר-לך, ירבה. 
<B>ח,יד</B> ורם, לבבך; ושכחת את-יהוה אלהיך, המוציאך מארץ מצרים מבית עבדים. 
<B>ח,טו</B> המוליכך במדבר הגדל והנורא, נחש שרף ועקרב, וצמאון, אשר אין-מים; המוציא לך מים, מצור החלמיש. 
<B>ח,טז</B> המאכלך מן במדבר, אשר לא-ידעון אבתיך:  למען ענתך, ולמען נסתך--להיטבך, באחריתך. 
<B>ח,יז</B> ואמרת, בלבבך:  כחי ועצם ידי, עשה לי את-החיל הזה. 
<B>ח,יח</B> וזכרת, את-יהוה אלהיך--כי הוא הנתן לך כח, לעשות חיל:  למען הקים את-בריתו אשר-נשבע לאבתיך, כיום הזה.  {פ}</P>

<P><B>ח,יט</B> והיה, אם-שכח תשכח את-יהוה אלהיך, והלכת אחרי אלהים אחרים, ועבדתם והשתחוית להם--העדתי בכם היום, כי אבד תאבדון. 
<B>ח,כ</B> כגוים, אשר יהוה מאביד מפניכם--כן, תאבדון:  עקב לא תשמעון, בקול יהוה אלהיכם.  {פ}</P>

<P><B>ט,א</B> שמע ישראל, אתה עבר היום את-הירדן, לבא לרשת גוים, גדלים ועצמים ממך--ערים גדלת ובצרת, בשמים. 
<B>ט,ב</B> עם-גדול ורם, בני ענקים:  אשר אתה ידעת, ואתה שמעת--מי יתיצב, לפני בני ענק. 
<B>ט,ג</B> וידעת היום, כי יהוה אלהיך הוא-העבר לפניך אש אכלה--הוא ישמידם והוא יכניעם, לפניך; והורשתם והאבדתם מהר, כאשר דבר יהוה לך. 
<B>ט,ד</B> אל-תאמר בלבבך, בהדף יהוה אלהיך אתם מלפניך לאמר, בצדקתי הביאני יהוה, לרשת את-הארץ הזאת:  וברשעת הגוים האלה, יהוה מורישם מפניך. 
<B>ט,ה</B> לא בצדקתך, ובישר לבבך, אתה בא, לרשת את-ארצם:  כי ברשעת הגוים האלה, יהוה אלהיך מורישם מפניך, ולמען הקים את-הדבר אשר נשבע יהוה לאבתיך, לאברהם ליצחק וליעקב. 
<B>ט,ו</B> וידעת, כי לא בצדקתך יהוה אלהיך נתן לך את-הארץ הטובה הזאת--לרשתה:  כי עם-קשה-ערף, אתה. 
<B>ט,ז</B> זכר, אל-תשכח, את אשר-הקצפת את-יהוה אלהיך, במדבר:  למן-היום אשר-יצאת מארץ מצרים, עד-באכם עד-המקום הזה, ממרים הייתם, עם-יהוה. 
<B>ט,ח</B> ובחרב הקצפתם, את-יהוה; ויתאנף יהוה בכם, להשמיד אתכם. 
<B>ט,ט</B> בעלתי ההרה, לקחת לוחת האבנים לוחת הברית, אשר-כרת יהוה, עמכם; ואשב בהר, ארבעים יום וארבעים לילה--לחם לא אכלתי, ומים לא שתיתי. 
<B>ט,י</B> ויתן יהוה אלי, את-שני לוחת האבנים--כתבים, באצבע אלהים; ועליהם, ככל-הדברים אשר דבר יהוה עמכם בהר מתוך האש--ביום הקהל. 
<B>ט,יא</B> ויהי, מקץ ארבעים יום, וארבעים, לילה; נתן יהוה אלי, את-שני לחת האבנים--לחות הברית. 
<B>ט,יב</B> ויאמר יהוה אלי, קום רד מהר מזה--כי שחת עמך, אשר הוצאת ממצרים:  סרו מהר, מן-הדרך אשר צויתם--עשו להם, מסכה. 
<B>ט,יג</B> ויאמר יהוה, אלי לאמר:  ראיתי את-העם הזה, והנה עם-קשה-ערף הוא. 
<B>ט,יד</B> הרף ממני, ואשמידם, ואמחה את-שמם, מתחת השמים; ואעשה, אותך, לגוי-עצום ורב, ממנו. 
<B>ט,טו</B> ואפן, וארד מן-ההר, וההר, בער באש; ושני לוחת הברית, על שתי ידי. 
<B>ט,טז</B> וארא, והנה חטאתם ליהוה אלהיכם--עשיתם לכם, עגל מסכה:  סרתם מהר--מן-הדרך, אשר-צוה יהוה אתכם. 
<B>ט,יז</B> ואתפש, בשני הלחת, ואשלכם, מעל שתי ידי; ואשברם, לעיניכם. 
<B>ט,יח</B> ואתנפל לפני יהוה כראשנה, ארבעים יום וארבעים לילה--לחם לא אכלתי, ומים לא שתיתי:  על כל-חטאתכם אשר חטאתם, לעשות הרע בעיני יהוה להכעיסו. 
<B>ט,יט</B> כי יגרתי, מפני האף והחמה, אשר קצף יהוה עליכם, להשמיד אתכם; וישמע יהוה אלי, גם בפעם ההוא. 
<B>ט,כ</B> ובאהרן, התאנף יהוה מאד--להשמידו; ואתפלל גם-בעד אהרן, בעת ההוא. 
<B>ט,כא</B> ואת-חטאתכם אשר-עשיתם את-העגל, לקחתי ואשרף אתו באש, ואכת אתו טחון היטב, עד אשר-דק לעפר; ואשלך, את-עפרו, אל-הנחל, הירד מן-ההר. 
<B>ט,כב</B> ובתבערה, ובמסה, ובקברת, התאוה--מקצפים הייתם, את-יהוה. 
<B>ט,כג</B> ובשלח יהוה אתכם, מקדש ברנע לאמר, עלו ורשו את-הארץ, אשר נתתי לכם; ותמרו, את-פי יהוה אלהיכם, ולא האמנתם לו, ולא שמעתם בקלו. 
<B>ט,כד</B> ממרים הייתם, עם-יהוה, מיום, דעתי אתכם. 
<B>ט,כה</B> ואתנפל לפני יהוה, את ארבעים היום ואת-ארבעים הלילה--אשר התנפלתי:  כי-אמר יהוה, להשמיד אתכם. 
<B>ט,כו</B> ואתפלל אל-יהוה, ואמר, אדני יהוה אל-תשחת עמך ונחלתך, אשר פדית בגדלך--אשר-הוצאת ממצרים, ביד חזקה. 
<B>ט,כז</B> זכר, לעבדיך--לאברהם ליצחק, וליעקב:  אל-תפן, אל-קשי העם הזה, ואל-רשעו, ואל-חטאתו. 
<B>ט,כח</B> פן-יאמרו, הארץ אשר הוצאתנו משם, מבלי יכלת יהוה, להביאם אל-הארץ אשר-דבר להם; ומשנאתו אותם, הוציאם להמתם במדבר. 
<B>ט,כט</B> והם עמך, ונחלתך, אשר הוצאת בכחך הגדל, ובזרעך הנטויה.  {פ}</P>

<P><B>י,א</B> בעת ההוא אמר יהוה אלי, פסל-לך שני-לוחת אבנים כראשנים, ועלה אלי, ההרה; ועשית לך, ארון עץ. 
<B>י,ב</B> ואכתב, על-הלחת, את-הדברים, אשר היו על-הלחת הראשנים אשר שברת; ושמתם, בארון. 
<B>י,ג</B> ואעש ארון עצי שטים, ואפסל שני-לחת אבנים כראשנים; ואעל ההרה, ושני הלחת בידי. 
<B>י,ד</B> ויכתב על-הלחת כמכתב הראשון, את עשרת הדברים, אשר דבר יהוה אליכם בהר מתוך האש, ביום הקהל; ויתנם יהוה, אלי. 
<B>י,ה</B> ואפן, וארד מן-ההר, ואשם את-הלחת, בארון אשר עשיתי; ויהיו שם, כאשר צוני יהוה. 
<B>י,ו</B> ובני ישראל, נסעו מבארת בני-יעקן--מוסרה; שם מת אהרן ויקבר שם, ויכהן אלעזר בנו תחתיו. 
<B>י,ז</B> משם נסעו, הגדגדה; ומן-הגדגדה יטבתה, ארץ נחלי מים. 
<B>י,ח</B> בעת ההוא, הבדיל יהוה את-שבט הלוי, לשאת, את-ארון ברית-יהוה--לעמד לפני יהוה לשרתו ולברך בשמו, עד היום הזה. 
<B>י,ט</B> על-כן לא-היה ללוי, חלק ונחלה--עם-אחיו:  יהוה הוא נחלתו, כאשר דבר יהוה אלהיך לו. 
<B>י,י</B> ואנכי עמדתי בהר, כימים הראשנים--ארבעים יום, וארבעים לילה; וישמע יהוה אלי, גם בפעם ההוא--לא-אבה יהוה, השחיתך. 
<B>י,יא</B> ויאמר יהוה אלי, קום לך למסע לפני העם; ויבאו ויירשו את-הארץ, אשר-נשבעתי לאבתם לתת להם.  {פ}</P>

<P><B>י,יב</B> ועתה, ישראל--מה יהוה אלהיך, שאל מעמך:  כי אם-ליראה את-יהוה אלהיך ללכת בכל-דרכיו, ולאהבה אתו, ולעבד את-יהוה אלהיך, בכל-לבבך ובכל-נפשך. 
<B>י,יג</B> לשמר את-מצות יהוה, ואת-חקתיו, אשר אנכי מצוך, היום--לטוב, לך. 
<B>י,יד</B> הן ליהוה אלהיך, השמים ושמי השמים, הארץ, וכל-אשר-בה. 
<B>י,טו</B> רק באבתיך חשק יהוה, לאהבה אותם; ויבחר בזרעם אחריהם, בכם מכל-העמים--כיום הזה. 
<B>י,טז</B> ומלתם, את ערלת לבבכם; וערפכם--לא תקשו, עוד. 
<B>י,יז</B> כי, יהוה אלהיכם--הוא אלהי האלהים, ואדני האדנים:  האל הגדל הגבר, והנורא, אשר לא-ישא פנים, ולא יקח שחד. 
<B>י,יח</B> עשה משפט יתום, ואלמנה; ואהב גר, לתת לו לחם ושמלה. 
<B>י,יט</B> ואהבתם, את-הגר:  כי-גרים הייתם, בארץ מצרים. 
<B>י,כ</B> את-יהוה אלהיך תירא, אתו תעבד; ובו תדבק, ובשמו תשבע. 
<B>י,כא</B> הוא תהלתך, והוא אלהיך--אשר-עשה אתך, את-הגדלת ואת-הנוראת האלה, אשר ראו, עיניך. 
<B>י,כב</B> בשבעים נפש, ירדו אבתיך מצרימה; ועתה, שמך יהוה אלהיך, ככוכבי השמים, לרב. 
<B>יא,א</B> ואהבת, את יהוה אלהיך; ושמרת משמרתו, וחקתיו ומשפטיו ומצותיו--כל-הימים. 
<B>יא,ב</B> וידעתם, היום, כי לא את-בניכם אשר לא-ידעו ואשר לא-ראו, את-מוסר יהוה אלהיכם:  את-גדלו--את-ידו החזקה, וזרעו הנטויה. 
<B>יא,ג</B> ואת-אתתיו, ואת-מעשיו, אשר עשה, בתוך מצרים--לפרעה מלך-מצרים, ולכל-ארצו. 
<B>יא,ד</B> ואשר עשה לחיל מצרים לסוסיו ולרכבו, אשר הציף את-מי ים-סוף על-פניהם, ברדפם, אחריכם; ויאבדם יהוה, עד היום הזה. 
<B>יא,ה</B> ואשר עשה לכם, במדבר, עד-באכם, עד-המקום הזה. 
<B>יא,ו</B> ואשר עשה לדתן ולאבירם, בני אליאב בן-ראובן, אשר פצתה הארץ את-פיה, ותבלעם ואת-בתיהם ואת-אהליהם--ואת כל-היקום אשר ברגליהם, בקרב כל-ישראל. 
<B>יא,ז</B> כי עיניכם הראת, את-כל-מעשה יהוה הגדל, אשר, עשה. 
<B>יא,ח</B> ושמרתם, את-כל-המצוה, אשר אנכי מצוך, היום--למען תחזקו, ובאתם וירשתם את-הארץ, אשר אתם עברים שמה, לרשתה. 
<B>יא,ט</B> ולמען תאריכו ימים על-האדמה, אשר נשבע יהוה לאבתיכם לתת להם ולזרעם--ארץ זבת חלב, ודבש.  {ס}</P>

<P><B>יא,י</B> כי הארץ, אשר אתה בא-שמה לרשתה--לא כארץ מצרים הוא, אשר יצאתם משם:  אשר תזרע את-זרעך, והשקית ברגלך כגן הירק. 
<B>יא,יא</B> והארץ, אשר אתם עברים שמה לרשתה--ארץ הרים, ובקעת; למטר השמים, תשתה-מים. 
<B>יא,יב</B> ארץ, אשר-יהוה אלהיך דרש אתה:  תמיד, עיני יהוה אלהיך בה--מרשית השנה, ועד אחרית שנה.  {ס}</P>

<P><B>יא,יג</B> והיה, אם-שמע תשמעו אל-מצותי, אשר אנכי מצוה אתכם, היום--לאהבה את-יהוה אלהיכם, ולעבדו, בכל-לבבכם, ובכל-נפשכם. 
<B>יא,יד</B> ונתתי מטר-ארצכם בעתו, יורה ומלקוש; ואספת דגנך, ותירשך ויצהרך. 
<B>יא,טו</B> ונתתי עשב בשדך, לבהמתך; ואכלת, ושבעת. 
<B>יא,טז</B> השמרו לכם, פן יפתה לבבכם; וסרתם, ועבדתם אלהים אחרים, והשתחויתם, להם. 
<B>יא,יז</B> וחרה אף-יהוה בכם, ועצר את-השמים ולא-יהיה מטר, והאדמה, לא תתן את-יבולה; ואבדתם מהרה, מעל הארץ הטבה, אשר יהוה, נתן לכם. 
<B>יא,יח</B> ושמתם את-דברי אלה, על-לבבכם ועל-נפשכם; וקשרתם אתם לאות על-ידכם, והיו לטוטפת בין עיניכם. 
<B>יא,יט</B> ולמדתם אתם את-בניכם, לדבר בם, בשבתך בביתך ובלכתך בדרך, ובשכבך ובקומך. 
<B>יא,כ</B> וכתבתם על-מזוזות ביתך, ובשעריך. 
<B>יא,כא</B> למען ירבו ימיכם, וימי בניכם, על האדמה, אשר נשבע יהוה לאבתיכם לתת להם--כימי השמים, על-הארץ.  {ס}</P>

<P><B>יא,כב</B> כי אם-שמר תשמרון את-כל-המצוה הזאת, אשר אנכי מצוה אתכם--לעשתה:  לאהבה את-יהוה אלהיכם, ללכת בכל-דרכיו--ולדבקה-בו. 
<B>יא,כג</B> והוריש יהוה את-כל-הגוים האלה, מלפניכם; וירשתם גוים, גדלים ועצמים מכם. 
<B>יא,כד</B> כל-המקום, אשר תדרך כף-רגלכם בו--לכם יהיה:  מן-המדבר והלבנון מן-הנהר נהר-פרת, ועד הים האחרון--יהיה, גבלכם. 
<B>יא,כה</B> לא-יתיצב איש, בפניכם:  פחדכם ומוראכם יתן יהוה אלהיכם, על-פני כל-הארץ אשר תדרכו-בה, כאשר, דבר לכם.  {ס}</P>

<P><B>יא,כו</B> ראה, אנכי נתן לפניכם--היום:  ברכה, וקללה. 
<B>יא,כז</B> את-הברכה--אשר תשמעו, אל-מצות יהוה אלהיכם, אשר אנכי מצוה אתכם, היום. 
<B>יא,כח</B> והקללה, אם-לא תשמעו אל-מצות יהוה אלהיכם, וסרתם מן-הדרך, אשר אנכי מצוה אתכם היום:  ללכת, אחרי אלהים אחרים--אשר לא-ידעתם.  {ס}</P>

<P><B>יא,כט</B> והיה, כי יביאך יהוה אלהיך, אל-הארץ, אשר-אתה בא-שמה לרשתה--ונתתה את-הברכה על-הר גרזים, ואת-הקללה על-הר עיבל. 
<B>יא,ל</B> הלא-המה בעבר הירדן, אחרי דרך מבוא השמש, בארץ הכנעני, הישב בערבה--מול, הגלגל, אצל, אלוני מרה. 
<B>יא,לא</B> כי אתם, עברים את-הירדן, לבא לרשת את-הארץ, אשר-יהוה אלהיכם נתן לכם; וירשתם אתה, וישבתם-בה. 
<B>יא,לב</B> ושמרתם לעשות, את כל-החקים ואת-המשפטים, אשר אנכי נתן לפניכם, היום. 
<B>יב,א</B> אלה החקים והמשפטים, אשר תשמרון לעשות, בארץ, אשר נתן יהוה אלהי אבתיך לך לרשתה:  כל-הימים--אשר-אתם חיים, על-האדמה. 
<B>יב,ב</B> אבד תאבדון את-כל-המקמות אשר עבדו-שם הגוים, אשר אתם ירשים אתם--את-אלהיהם:  על-ההרים הרמים ועל-הגבעות, ותחת כל-עץ רענן. 
<B>יב,ג</B> ונתצתם את-מזבחתם, ושברתם את-מצבתם, ואשריהם תשרפון באש, ופסילי אלהיהם תגדעון; ואבדתם את-שמם, מן-המקום ההוא. 
<B>יב,ד</B> לא-תעשון כן, ליהוה אלהיכם. 
<B>יב,ה</B> כי אם-אל-המקום אשר-יבחר יהוה אלהיכם, מכל-שבטיכם, לשום את-שמו, שם--לשכנו תדרשו, ובאת שמה. 
<B>יב,ו</B> והבאתם שמה, עלתיכם וזבחיכם, ואת מעשרתיכם, ואת תרומת ידכם; ונדריכם, ונדבתיכם, ובכרת בקרכם, וצאנכם. 
<B>יב,ז</B> ואכלתם-שם, לפני יהוה אלהיכם, ושמחתם בכל משלח ידכם, אתם ובתיכם--אשר ברכך, יהוה אלהיך. 
<B>יב,ח</B> לא תעשון--ככל אשר אנחנו עשים פה, היום:  איש, כל-הישר בעיניו. 
<B>יב,ט</B> כי לא-באתם, עד-עתה--אל-המנוחה, ואל-הנחלה, אשר-יהוה אלהיך, נתן לך. 
<B>יב,י</B> ועברתם, את-הירדן, וישבתם בארץ, אשר-יהוה אלהיכם מנחיל אתכם; והניח לכם מכל-איביכם מסביב, וישבתם-בטח. 
<B>יב,יא</B> והיה המקום, אשר-יבחר יהוה אלהיכם בו לשכן שמו שם--שמה תביאו, את כל-אשר אנכי מצוה אתכם:  עולתיכם וזבחיכם, מעשרתיכם ותרמת ידכם, וכל מבחר נדריכם, אשר תדרו ליהוה. 
<B>יב,יב</B> ושמחתם, לפני יהוה אלהיכם--אתם ובניכם ובנתיכם, ועבדיכם ואמהתיכם; והלוי אשר בשעריכם, כי אין לו חלק ונחלה אתכם. 
<B>יב,יג</B> השמר לך, פן-תעלה עלתיך, בכל-מקום, אשר תראה. 
<B>יב,יד</B> כי אם-במקום אשר-יבחר יהוה, באחד שבטיך--שם, תעלה עלתיך; ושם תעשה, כל אשר אנכי מצוך. 
<B>יב,טו</B> רק בכל-אות נפשך תזבח ואכלת בשר, כברכת יהוה אלהיך אשר נתן-לך--בכל-שעריך; הטמא והטהור יאכלנו, כצבי וכאיל. 
<B>יב,טז</B> רק הדם, לא תאכלו:  על-הארץ תשפכנו, כמים. 
<B>יב,יז</B> לא-תוכל לאכל בשעריך, מעשר דגנך ותירשך ויצהרך, ובכרת בקרך, וצאנך; וכל-נדריך אשר תדר, ונדבתיך ותרומת ידך. 
<B>יב,יח</B> כי אם-לפני יהוה אלהיך תאכלנו, במקום אשר יבחר יהוה אלהיך בו--אתה ובנך ובתך ועבדך ואמתך, והלוי אשר בשעריך; ושמחת, לפני יהוה אלהיך, בכל, משלח ידך. 
<B>יב,יט</B> השמר לך, פן-תעזב את-הלוי, כל-ימיך, על-אדמתך.  {ס}</P>

<P><B>יב,כ</B> כי-ירחיב יהוה אלהיך את-גבלך, כאשר דבר-לך, ואמרת אכלה בשר, כי-תאוה נפשך לאכל בשר--בכל-אות נפשך, תאכל בשר. 
<B>יב,כא</B> כי-ירחק ממך המקום, אשר יבחר יהוה אלהיך לשום שמו שם, וזבחת מבקרך ומצאנך אשר נתן יהוה לך, כאשר צויתך--ואכלת, בשעריך, בכל, אות נפשך. 
<B>יב,כב</B> אך, כאשר יאכל את-הצבי ואת-האיל--כן, תאכלנו:  הטמא, והטהור, יחדו, יאכלנו. 
<B>יב,כג</B> רק חזק, לבלתי אכל הדם, כי הדם, הוא הנפש; ולא-תאכל הנפש, עם-הבשר. 
<B>יב,כד</B> לא, תאכלנו:  על-הארץ תשפכנו, כמים. 
<B>יב,כה</B> לא, תאכלנו--למען ייטב לך ולבניך אחריך, כי-תעשה הישר בעיני יהוה. 
<B>יב,כו</B> רק קדשיך אשר-יהיו לך, ונדריך, תשא ובאת, אל-המקום אשר-יבחר יהוה. 
<B>יב,כז</B> ועשית עלתיך הבשר והדם, על-מזבח יהוה אלהיך; ודם-זבחיך, ישפך על-מזבח יהוה אלהיך, והבשר, תאכל. 
<B>יב,כח</B> שמר ושמעת, את כל-הדברים האלה, אשר אנכי, מצוך:  למען ייטב לך ולבניך אחריך, עד-עולם--כי תעשה הטוב והישר, בעיני יהוה אלהיך.  {ס}</P>

<P><B>יב,כט</B> כי-יכרית יהוה אלהיך את-הגוים, אשר אתה בא-שמה לרשת אותם--מפניך; וירשת אתם, וישבת בארצם. 
<B>יב,ל</B> השמר לך, פן-תנקש אחריהם, אחרי, השמדם מפניך; ופן-תדרש לאלהיהם לאמר, איכה יעבדו הגוים האלה את-אלהיהם, ואעשה-כן, גם-אני. 
<B>יב,לא</B> לא-תעשה כן, ליהוה אלהיך:  כי כל-תועבת יהוה אשר שנא, עשו לאלהיהם--כי גם את-בניהם ואת-בנתיהם, ישרפו באש לאלהיהם. 
<B>יג,א</B> את כל-הדבר, אשר אנכי מצוה אתכם--אתו תשמרו, לעשות:  לא-תסף עליו, ולא תגרע ממנו.  {פ}</P>

<P><B>יג,ב</B> כי-יקום בקרבך נביא, או חלם חלום; ונתן אליך אות, או מופת. 
<B>יג,ג</B> ובא האות והמופת, אשר-דבר אליך לאמר:  נלכה אחרי אלהים אחרים, אשר לא-ידעתם--ונעבדם. 
<B>יג,ד</B> לא תשמע, אל-דברי הנביא ההוא, או אל-חולם החלום, ההוא:  כי מנסה יהוה אלהיכם, אתכם, לדעת הישכם אהבים את-יהוה אלהיכם, בכל-לבבכם ובכל-נפשכם. 
<B>יג,ה</B> אחרי יהוה אלהיכם תלכו, ואתו תיראו; ואת-מצותיו תשמרו ובקלו תשמעו, ואתו תעבדו ובו תדבקון. 
<B>יג,ו</B> והנביא ההוא או חלם החלום ההוא יומת, כי דבר-סרה על-יהוה אלהיכם המוציא אתכם מארץ מצרים והפדך מבית עבדים--להדיחך מן-הדרך, אשר צוך יהוה אלהיך ללכת בה; ובערת הרע, מקרבך.  {ס}</P>

<P><B>יג,ז</B> כי יסיתך אחיך בן-אמך או-בנך או-בתך או אשת חיקך, או רעך אשר כנפשך--בסתר לאמר:  נלכה, ונעבדה אלהים אחרים, אשר לא ידעת, אתה ואבתיך. 
<B>יג,ח</B> מאלהי העמים, אשר סביבתיכם, הקרבים אליך, או הרחקים ממך--מקצה הארץ, ועד-קצה הארץ. 
<B>יג,ט</B> לא-תאבה לו, ולא תשמע אליו; ולא-תחוס עינך עליו, ולא-תחמל ולא-תכסה עליו. 
<B>יג,י</B> כי הרג תהרגנו, ידך תהיה-בו בראשונה להמיתו; ויד כל-העם, באחרנה. 
<B>יג,יא</B> וסקלתו באבנים, ומת:  כי בקש, להדיחך מעל יהוה אלהיך, המוציאך מארץ מצרים, מבית עבדים. 
<B>יג,יב</B> וכל-ישראל--ישמעו, ויראון; ולא-יוספו לעשות, כדבר הרע הזה--בקרבך.  {ס}</P>

<P><B>יג,יג</B> כי-תשמע באחת עריך, אשר יהוה אלהיך נתן לך לשבת שם--לאמר. 
<B>יג,יד</B> יצאו אנשים בני-בליעל, מקרבך, וידיחו את-ישבי עירם, לאמר:  נלכה, ונעבדה אלהים אחרים--אשר לא-ידעתם. 
<B>יג,טו</B> ודרשת וחקרת ושאלת, היטב; והנה אמת נכון הדבר, נעשתה התועבה הזאת בקרבך. 
<B>יג,טז</B> הכה תכה, את-ישבי העיר ההוא--לפי-חרב:  החרם אתה ואת-כל-אשר-בה ואת-בהמתה, לפי-חרב. 
<B>יג,יז</B> ואת-כל-שללה, תקבץ אל-תוך רחבה, ושרפת באש את-העיר ואת-כל-שללה כליל, ליהוה אלהיך; והיתה תל עולם, לא תבנה עוד. 
<B>יג,יח</B> ולא-ידבק בידך מאומה, מן-החרם--למען ישוב יהוה מחרון אפו, ונתן-לך רחמים ורחמך והרבך, כאשר נשבע, לאבתיך. 
<B>יג,יט</B> כי תשמע, בקול יהוה אלהיך, לשמר את-כל-מצותיו, אשר אנכי מצוך היום--לעשות, הישר, בעיני, יהוה אלהיך.  {ס}</P>

<P><B>יד,א</B> בנים אתם, ליהוה אלהיכם:  לא תתגדדו, ולא-תשימו קרחה בין עיניכם--למת. 
<B>יד,ב</B> כי עם קדוש אתה, ליהוה אלהיך; ובך בחר יהוה, להיות לו לעם סגלה, מכל העמים, אשר על-פני האדמה.  {ס}</P>

<P><B>יד,ג</B> לא תאכל, כל-תועבה. 
<B>יד,ד</B> זאת הבהמה, אשר תאכלו:  שור, שה כשבים ושה עזים. 
<B>יד,ה</B> איל וצבי, ויחמור; ואקו ודישן, ותאו וזמר. 
<B>יד,ו</B> וכל-בהמה מפרסת פרסה, ושסעת שסע שתי פרסות, מעלת גרה, בבהמה--אתה, תאכלו. 
<B>יד,ז</B> אך את-זה לא תאכלו, ממעלי הגרה, וממפריסי הפרסה, השסועה:  את-הגמל ואת-הארנבת ואת-השפן כי-מעלה גרה המה, ופרסה לא הפריסו--טמאים הם, לכם. 
<B>יד,ח</B> ואת-החזיר כי-מפריס פרסה הוא, ולא גרה--טמא הוא, לכם; מבשרם לא תאכלו, ובנבלתם לא תגעו.  {ס}</P>

<P><B>יד,ט</B> את-זה, תאכלו, מכל, אשר במים:  כל אשר-לו סנפיר וקשקשת, תאכלו. 
<B>יד,י</B> וכל אשר אין-לו סנפיר וקשקשת, לא תאכלו--טמא הוא, לכם.  {ס}</P>

<P><B>יד,יא</B> כל-צפור טהרה, תאכלו. 
<B>יד,יב</B> וזה, אשר לא-תאכלו מהם:  הנשר והפרס, והעזניה. 
<B>יד,יג</B> והראה, ואת-האיה, והדיה, למינה. 
<B>יד,יד</B> ואת כל-ערב, למינו. 
<B>יד,טו</B> ואת בת היענה, ואת-התחמס ואת-השחף; ואת-הנץ, למינהו. 
<B>יד,טז</B> את-הכוס ואת-הינשוף, והתנשמת. 
<B>יד,יז</B> והקאת ואת-הרחמה, ואת-השלך. 
<B>יד,יח</B> והחסידה, והאנפה למינה; והדוכיפת, והעטלף. 
<B>יד,יט</B> וכל שרץ העוף, טמא הוא לכם:  לא, יאכלו. 
<B>יד,כ</B> כל-עוף טהור, תאכלו. 
<B>יד,כא</B> לא תאכלו כל-נבלה לגר אשר-בשעריך תתננה ואכלה, או מכר לנכרי--כי עם קדוש אתה, ליהוה אלהיך; לא-תבשל גדי, בחלב אמו.  {פ}</P>

<P><B>יד,כב</B> עשר תעשר, את כל-תבואת זרעך, היצא השדה, שנה שנה. 
<B>יד,כג</B> ואכלת לפני יהוה אלהיך, במקום אשר-יבחר לשכן שמו שם, מעשר דגנך תירשך ויצהרך, ובכרת בקרך וצאנך:  למען תלמד, ליראה את-יהוה אלהיך--כל-הימים. 
<B>יד,כד</B> וכי-ירבה ממך הדרך, כי לא תוכל שאתו--כי-ירחק ממך המקום, אשר יבחר יהוה אלהיך לשום שמו שם:  כי יברכך, יהוה אלהיך. 
<B>יד,כה</B> ונתתה, בכסף; וצרת הכסף, בידך, והלכת אל-המקום, אשר יבחר יהוה אלהיך בו. 
<B>יד,כו</B> ונתתה הכסף בכל אשר-תאוה נפשך בבקר ובצאן, וביין ובשכר, ובכל אשר תשאלך, נפשך; ואכלת שם, לפני יהוה אלהיך, ושמחת, אתה וביתך. 
<B>יד,כז</B> והלוי אשר-בשעריך, לא תעזבנו:  כי אין לו חלק ונחלה, עמך.  {ס}</P>

<P><B>יד,כח</B> מקצה שלש שנים, תוציא את-כל-מעשר תבואתך, בשנה, ההוא; והנחת, בשעריך. 
<B>יד,כט</B> ובא הלוי כי אין-לו חלק ונחלה עמך, והגר והיתום והאלמנה אשר בשעריך, ואכלו, ושבעו--למען יברכך יהוה אלהיך, בכל-מעשה ידך אשר תעשה.  {ס}</P>

<P><B>טו,א</B> מקץ שבע-שנים, תעשה שמטה. 
<B>טו,ב</B> וזה, דבר השמטה--שמוט כל-בעל משה ידו, אשר ישה ברעהו:  לא-יגש את-רעהו ואת-אחיו, כי-קרא שמטה ליהוה. 
<B>טו,ג</B> את-הנכרי, תגש; ואשר יהיה לך את-אחיך, תשמט ידך. 
<B>טו,ד</B> אפס, כי לא יהיה-בך אביון:  כי-ברך יברכך, יהוה, בארץ, אשר יהוה אלהיך נתן-לך נחלה לרשתה. 
<B>טו,ה</B> רק אם-שמוע תשמע, בקול יהוה אלהיך, לשמר לעשות את-כל-המצוה הזאת, אשר אנכי מצוך היום. 
<B>טו,ו</B> כי-יהוה אלהיך ברכך, כאשר דבר-לך; והעבטת גוים רבים, ואתה לא תעבט, ומשלת בגוים רבים, ובך לא ימשלו.  {ס}</P>

<P><B>טו,ז</B> כי-יהיה בך אביון מאחד אחיך, באחד שעריך, בארצך, אשר-יהוה אלהיך נתן לך--לא תאמץ את-לבבך, ולא תקפץ את-ידך, מאחיך, האביון. 
<B>טו,ח</B> כי-פתח תפתח את-ידך, לו; והעבט, תעביטנו, די מחסרו, אשר יחסר לו. 
<B>טו,ט</B> השמר לך פן-יהיה דבר עם-לבבך בליעל לאמר, קרבה שנת-השבע שנת השמטה, ורעה עינך באחיך האביון, ולא תתן לו; וקרא עליך אל-יהוה, והיה בך חטא. 
<B>טו,י</B> נתון תתן לו, ולא-ירע לבבך בתתך לו:  כי בגלל הדבר הזה, יברכך יהוה אלהיך, בכל-מעשך, ובכל משלח ידך. 
<B>טו,יא</B> כי לא-יחדל אביון, מקרב הארץ; על-כן אנכי מצוך, לאמר, פתח תפתח את-ידך לאחיך לעניך ולאבינך, בארצך.  {ס}</P>

<P><B>טו,יב</B> כי-ימכר לך אחיך העברי, או העבריה--ועבדך, שש שנים; ובשנה, השביעת, תשלחנו חפשי, מעמך. 
<B>טו,יג</B> וכי-תשלחנו חפשי, מעמך--לא תשלחנו, ריקם. 
<B>טו,יד</B> העניק תעניק, לו, מצאנך, ומגרנך ומיקבך:  אשר ברכך יהוה אלהיך, תתן-לו. 
<B>טו,טו</B> וזכרת, כי עבד היית בארץ מצרים, ויפדך, יהוה אלהיך; על-כן אנכי מצוך, את-הדבר הזה--היום. 
<B>טו,טז</B> והיה כי-יאמר אליך, לא אצא מעמך:  כי אהבך ואת-ביתך, כי-טוב לו עמך. 
<B>טו,יז</B> ולקחת את-המרצע, ונתתה באזנו ובדלת, והיה לך, עבד עולם; ואף לאמתך, תעשה-כן. 
<B>טו,יח</B> לא-יקשה בעינך, בשלחך אתו חפשי מעמך--כי משנה שכר שכיר, עבדך שש שנים; וברכך יהוה אלהיך, בכל אשר תעשה.  {פ}</P>

<P><B>טו,יט</B> כל-הבכור אשר יולד בבקרך ובצאנך, הזכר--תקדיש, ליהוה אלהיך:  לא תעבד בבכר שורך, ולא תגז בכור צאנך. 
<B>טו,כ</B> לפני יהוה אלהיך תאכלנו שנה בשנה, במקום אשר-יבחר יהוה--אתה, וביתך. 
<B>טו,כא</B> וכי-יהיה בו מום, פסח או עור, כל, מום רע--לא תזבחנו, ליהוה אלהיך. 
<B>טו,כב</B> בשעריך, תאכלנו--הטמא והטהור יחדו, כצבי וכאיל. 
<B>טו,כג</B> רק את-דמו, לא תאכל:  על-הארץ תשפכנו, כמים.  {פ}</P>

<P><B>טז,א</B> שמור, את-חדש האביב, ועשית פסח, ליהוה אלהיך:  כי בחדש האביב, הוציאך יהוה אלהיך ממצרים--לילה. 
<B>טז,ב</B> וזבחת פסח ליהוה אלהיך, צאן ובקר, במקום אשר-יבחר יהוה, לשכן שמו שם. 
<B>טז,ג</B> לא-תאכל עליו חמץ, שבעת ימים תאכל-עליו מצות לחם עני:  כי בחפזון, יצאת מארץ מצרים--למען תזכר את-יום צאתך מארץ מצרים, כל ימי חייך. 
<B>טז,ד</B> ולא-יראה לך שאר בכל-גבלך, שבעת ימים; ולא-ילין מן-הבשר, אשר תזבח בערב ביום הראשון--לבקר. 
<B>טז,ה</B> לא תוכל, לזבח את-הפסח, באחד שעריך, אשר-יהוה אלהיך נתן לך. 
<B>טז,ו</B> כי אם-אל-המקום אשר-יבחר יהוה אלהיך, לשכן שמו--שם תזבח את-הפסח, בערב:  כבוא השמש, מועד צאתך ממצרים. 
<B>טז,ז</B> ובשלת, ואכלת, במקום, אשר יבחר יהוה אלהיך בו; ופנית בבקר, והלכת לאהליך. 
<B>טז,ח</B> ששת ימים, תאכל מצות; וביום השביעי, עצרת ליהוה אלהיך--לא תעשה, מלאכה.  {ס}</P>

<P><B>טז,ט</B> שבעה שבעת, תספר-לך:  מהחל חרמש, בקמה, תחל לספר, שבעה שבעות. 
<B>טז,י</B> ועשית חג שבעות, ליהוה אלהיך--מסת נדבת ידך, אשר תתן:  כאשר יברכך, יהוה אלהיך. 
<B>טז,יא</B> ושמחת לפני יהוה אלהיך, אתה ובנך ובתך ועבדך ואמתך, והלוי אשר בשעריך, והגר והיתום והאלמנה אשר בקרבך--במקום, אשר יבחר יהוה אלהיך, לשכן שמו, שם. 
<B>טז,יב</B> וזכרת, כי-עבד היית במצרים; ושמרת ועשית, את-החקים האלה.  {פ}</P>

<P><B>טז,יג</B> חג הסכת תעשה לך, שבעת ימים:  באספך--מגרנך, ומיקבך. 
<B>טז,יד</B> ושמחת, בחגך:  אתה ובנך ובתך, ועבדך ואמתך, והלוי והגר והיתום והאלמנה, אשר בשעריך. 
<B>טז,טו</B> שבעת ימים, תחג ליהוה אלהיך, במקום, אשר-יבחר יהוה:  כי יברכך יהוה אלהיך, בכל תבואתך ובכל מעשה ידיך, והיית, אך שמח. 
<B>טז,טז</B> שלוש פעמים בשנה יראה כל-זכורך את-פני יהוה אלהיך, במקום אשר יבחר--בחג המצות ובחג השבעות, ובחג הסכות; ולא יראה את-פני יהוה, ריקם. 
<B>טז,יז</B> איש, כמתנת ידו, כברכת יהוה אלהיך, אשר נתן-לך.  {ס}</P>

<P><B>טז,יח</B> שפטים ושטרים, תתן-לך בכל-שעריך, אשר יהוה אלהיך נתן לך, לשבטיך; ושפטו את-העם, משפט-צדק. 
<B>טז,יט</B> לא-תטה משפט, לא תכיר פנים; ולא-תקח שחד--כי השחד יעור עיני חכמים, ויסלף דברי צדיקם. 
<B>טז,כ</B> צדק צדק, תרדף--למען תחיה וירשת את-הארץ, אשר-יהוה אלהיך נתן לך.  {ס}</P>

<P><B>טז,כא</B> לא-תטע לך אשרה, כל-עץ:  אצל, מזבח יהוה אלהיך--אשר תעשה-לך. 
<B>טז,כב</B> ולא-תקים לך, מצבה, אשר שנא, יהוה אלהיך.  {ס}</P>

<P><B>יז,א</B> לא-תזבח ליהוה אלהיך שור ושה, אשר יהיה בו מום--כל, דבר רע:  כי תועבת יהוה אלהיך, הוא.  {ס}</P>

<P><B>יז,ב</B> כי-ימצא בקרבך באחד שעריך, אשר-יהוה אלהיך נתן לך:  איש או-אשה, אשר יעשה את-הרע בעיני יהוה-אלהיך--לעבר בריתו. 
<B>יז,ג</B> וילך, ויעבד אלהים אחרים, וישתחו, להם; ולשמש או לירח, או לכל-צבא השמים--אשר לא-צויתי. 
<B>יז,ד</B> והגד-לך, ושמעת; ודרשת היטב--והנה אמת נכון הדבר, נעשתה התועבה הזאת בישראל. 
<B>יז,ה</B> והוצאת את-האיש ההוא או את-האשה ההוא אשר עשו את-הדבר הרע הזה, אל-שעריך--את-האיש, או את-האשה; וסקלתם באבנים, ומתו. 
<B>יז,ו</B> על-פי שנים עדים, או שלשה עדים--יומת המת:  לא יומת, על-פי עד אחד. 
<B>יז,ז</B> יד העדים תהיה-בו בראשנה, להמיתו, ויד כל-העם, באחרנה; ובערת הרע, מקרבך.  {פ}</P>

<P><B>יז,ח</B> כי יפלא ממך דבר למשפט, בין-דם לדם בין-דין לדין ובין נגע לנגע--דברי ריבת, בשעריך:  וקמת ועלית--אל-המקום, אשר יבחר יהוה אלהיך בו. 
<B>יז,ט</B> ובאת, אל-הכהנים הלוים, ואל-השפט, אשר יהיה בימים ההם; ודרשת והגידו לך, את דבר המשפט. 
<B>יז,י</B> ועשית, על-פי הדבר אשר יגידו לך, מן-המקום ההוא, אשר יבחר יהוה; ושמרת לעשות, ככל אשר יורוך. 
<B>יז,יא</B> על-פי התורה אשר יורוך, ועל-המשפט אשר-יאמרו לך--תעשה:  לא תסור, מן-הדבר אשר-יגידו לך--ימין ושמאל. 
<B>יז,יב</B> והאיש אשר-יעשה בזדון, לבלתי שמע אל-הכהן העמד לשרת שם את-יהוה אלהיך, או, אל-השפט--ומת האיש ההוא, ובערת הרע מישראל. 
<B>יז,יג</B> וכל-העם, ישמעו ויראו; ולא יזידון, עוד.  {ס}</P>

<P><B>יז,יד</B> כי-תבא אל-הארץ, אשר יהוה אלהיך נתן לך, וירשתה, וישבתה בה; ואמרת, אשימה עלי מלך, ככל-הגוים, אשר סביבתי. 
<B>יז,טו</B> שום תשים עליך מלך, אשר יבחר יהוה אלהיך בו:  מקרב אחיך, תשים עליך מלך--לא תוכל לתת עליך איש נכרי, אשר לא-אחיך הוא. 
<B>יז,טז</B> רק, לא-ירבה-לו סוסים, ולא-ישיב את-העם מצרימה, למען הרבות סוס; ויהוה, אמר לכם, לא תספון לשוב בדרך הזה, עוד. 
<B>יז,יז</B> ולא ירבה-לו נשים, ולא יסור לבבו; וכסף וזהב, לא ירבה-לו מאד. 
<B>יז,יח</B> והיה כשבתו, על כסא ממלכתו--וכתב לו את-משנה התורה הזאת, על-ספר, מלפני, הכהנים הלוים. 
<B>יז,יט</B> והיתה עמו, וקרא בו כל-ימי חייו--למען ילמד, ליראה את-יהוה אלהיו, לשמר את-כל-דברי התורה הזאת ואת-החקים האלה, לעשתם. 
<B>יז,כ</B> לבלתי רום-לבבו מאחיו, ולבלתי סור מן-המצוה ימין ושמאול--למען יאריך ימים על-ממלכתו הוא ובניו, בקרב ישראל.  {ס}</P>

<P><B>יח,א</B> לא-יהיה לכהנים הלוים כל-שבט לוי, חלק ונחלה--עם-ישראל; אשי יהוה ונחלתו, יאכלון. 
<B>יח,ב</B> ונחלה לא-יהיה-לו, בקרב אחיו:  יהוה הוא נחלתו, כאשר דבר-לו.  {ס}</P>

<P><B>יח,ג</B> וזה יהיה משפט הכהנים מאת העם, מאת זבחי הזבח--אם-שור אם-שה:  ונתן, לכהן, הזרע והלחיים, והקבה. 
<B>יח,ד</B> ראשית דגנך תירשך ויצהרך, וראשית גז צאנך--תתן-לו. 
<B>יח,ה</B> כי בו, בחר יהוה אלהיך--מכל-שבטיך:  לעמד לשרת בשם-יהוה הוא ובניו, כל-הימים.  {ס}</P>

<P><B>יח,ו</B> וכי-יבא הלוי מאחד שעריך, מכל-ישראל, אשר-הוא, גר שם; ובא בכל-אות נפשו, אל-המקום אשר-יבחר יהוה. 
<B>יח,ז</B> ושרת, בשם יהוה אלהיו--ככל-אחיו, הלוים, העמדים שם, לפני יהוה. 
<B>יח,ח</B> חלק כחלק, יאכלו, לבד ממכריו, על-האבות.  {ס}</P>

<P><B>יח,ט</B> כי אתה בא אל-הארץ, אשר-יהוה אלהיך נתן לך--לא-תלמד לעשות, כתועבת הגוים ההם. 
<B>יח,י</B> לא-ימצא בך, מעביר בנו-ובתו באש, קסם קסמים, מעונן ומנחש ומכשף. 
<B>יח,יא</B> וחבר, חבר; ושאל אוב וידעני, ודרש אל-המתים. 
<B>יח,יב</B> כי-תועבת יהוה, כל-עשה אלה; ובגלל, התועבת האלה, יהוה אלהיך, מוריש אותם מפניך. 
<B>יח,יג</B> תמים תהיה, עם יהוה אלהיך. 
<B>יח,יד</B> כי הגוים האלה, אשר אתה יורש אותם--אל-מעננים ואל-קסמים, ישמעו; ואתה--לא כן, נתן לך יהוה אלהיך. 
<B>יח,טו</B> נביא מקרבך מאחיך כמני, יקים לך יהוה אלהיך:  אליו, תשמעון. 
<B>יח,טז</B> ככל אשר-שאלת מעם יהוה אלהיך, בחרב, ביום הקהל, לאמר:  לא אסף, לשמע את-קול יהוה אלהי, ואת-האש הגדלה הזאת לא-אראה עוד, ולא אמות. 
<B>יח,יז</B> ויאמר יהוה, אלי:  היטיבו, אשר דברו. 
<B>יח,יח</B> נביא אקים להם מקרב אחיהם, כמוך; ונתתי דברי, בפיו, ודבר אליהם, את כל-אשר אצונו. 
<B>יח,יט</B> והיה, האיש אשר לא-ישמע אל-דברי, אשר ידבר, בשמי--אנכי, אדרש מעמו. 
<B>יח,כ</B> אך הנביא אשר יזיד לדבר דבר בשמי, את אשר לא-צויתיו לדבר, ואשר ידבר, בשם אלהים אחרים--ומת, הנביא ההוא. 
<B>יח,כא</B> וכי תאמר, בלבבך:  איכה נדע את-הדבר, אשר לא-דברו יהוה. 
<B>יח,כב</B> אשר ידבר הנביא בשם יהוה, ולא-יהיה הדבר ולא יבא--הוא הדבר, אשר לא-דברו יהוה:  בזדון דברו הנביא, לא תגור ממנו.  {ס}</P>

<P><B>יט,א</B> כי-יכרית יהוה אלהיך, את-הגוים, אשר יהוה אלהיך, נתן לך את-ארצם; וירשתם, וישבת בעריהם ובבתיהם. 
<B>יט,ב</B> שלוש ערים, תבדיל לך:  בתוך ארצך--אשר יהוה אלהיך, נתן לך לרשתה. 
<B>יט,ג</B> תכין לך, הדרך, ושלשת את-גבול ארצך, אשר ינחילך יהוה אלהיך; והיה, לנוס שמה כל-רצח. 
<B>יט,ד</B> וזה דבר הרצח, אשר-ינוס שמה וחי:  אשר יכה את-רעהו בבלי-דעת, והוא לא-שנא לו מתמל שלשם. 
<B>יט,ה</B> ואשר יבא את-רעהו ביער, לחטב עצים, ונדחה ידו בגרזן לכרת העץ, ונשל הברזל מן-העץ ומצא את-רעהו ומת:  הוא, ינוס אל-אחת הערים-האלה--וחי. 
<B>יט,ו</B> פן-ירדף גאל הדם אחרי הרצח, כי-יחם לבבו, והשיגו כי-ירבה הדרך, והכהו נפש; ולו, אין משפט-מות, כי לא שנא הוא לו, מתמול שלשום. 
<B>יט,ז</B> על-כן אנכי מצוך, לאמר:  שלש ערים, תבדיל לך. 
<B>יט,ח</B> ואם-ירחיב יהוה אלהיך, את-גבלך, כאשר נשבע, לאבתיך; ונתן לך את-כל-הארץ, אשר דבר לתת לאבתיך. 
<B>יט,ט</B> כי-תשמר את-כל-המצוה הזאת לעשתה, אשר אנכי מצוך היום, לאהבה את-יהוה אלהיך וללכת בדרכיו, כל-הימים--ויספת לך עוד שלש ערים, על השלש האלה. 
<B>יט,י</B> ולא ישפך, דם נקי, בקרב ארצך, אשר יהוה אלהיך נתן לך נחלה; והיה עליך, דמים.  {פ}</P>

<P><B>יט,יא</B> וכי-יהיה איש, שנא לרעהו, וארב לו וקם עליו, והכהו נפש ומת; ונס, אל-אחת הערים האל. 
<B>יט,יב</B> ושלחו זקני עירו, ולקחו אתו משם; ונתנו אתו, ביד גאל הדם--ומת. 
<B>יט,יג</B> לא-תחוס עינך, עליו; ובערת דם-הנקי מישראל, וטוב לך.  {ס}</P>

<P><B>יט,יד</B> לא תסיג גבול רעך, אשר גבלו ראשנים--בנחלתך, אשר תנחל, בארץ, אשר יהוה אלהיך נתן לך לרשתה.  {ס}</P>

<P><B>יט,טו</B> לא-יקום עד אחד באיש, לכל-עון ולכל-חטאת, בכל-חטא, אשר יחטא:  על-פי שני עדים, או על-פי שלשה-עדים--יקום דבר. 
<B>יט,טז</B> כי-יקום עד-חמס, באיש, לענות בו, סרה. 
<B>יט,יז</B> ועמדו שני-האנשים אשר-להם הריב, לפני יהוה, לפני הכהנים והשפטים, אשר יהיו בימים ההם. 
<B>יט,יח</B> ודרשו השפטים, היטב; והנה עד-שקר העד, שקר ענה באחיו. 
<B>יט,יט</B> ועשיתם לו, כאשר זמם לעשות לאחיו; ובערת הרע, מקרבך. 
<B>יט,כ</B> והנשארים, ישמעו ויראו; ולא-יספו לעשות עוד, כדבר הרע הזה--בקרבך. 
<B>יט,כא</B> ולא תחוס, עינך:  נפש בנפש, עין בעין שן בשן, יד ביד, רגל ברגל.  {ס}</P>

<P><B>כ,א</B> כי-תצא למלחמה על-איבך, וראית סוס ורכב עם רב ממך--לא תירא, מהם:  כי-יהוה אלהיך עמך, המעלך מארץ מצרים. 
<B>כ,ב</B> והיה, כקרבכם אל-המלחמה; ונגש הכהן, ודבר אל-העם. 
<B>כ,ג</B> ואמר אלהם שמע ישראל, אתם קרבים היום למלחמה על-איביכם; אל-ירך לבבכם, אל-תיראו ואל-תחפזו ואל-תערצו--מפניהם. 
<B>כ,ד</B> כי יהוה אלהיכם, ההלך עמכם--להלחם לכם עם-איביכם, להושיע אתכם. 
<B>כ,ה</B> ודברו השטרים, אל-העם לאמר, מי-האיש אשר בנה בית-חדש ולא חנכו, ילך וישב לביתו:  פן-ימות, במלחמה, ואיש אחר, יחנכנו. 
<B>כ,ו</B> ומי-האיש אשר-נטע כרם, ולא חללו--ילך, וישב לביתו:  פן-ימות, במלחמה, ואיש אחר, יחללנו. 
<B>כ,ז</B> ומי-האיש אשר-ארש אשה, ולא לקחה--ילך, וישב לביתו:  פן-ימות, במלחמה, ואיש אחר, יקחנה. 
<B>כ,ח</B> ויספו השטרים, לדבר אל-העם, ואמרו מי-האיש הירא ורך הלבב, ילך וישב לביתו; ולא ימס את-לבב אחיו, כלבבו. 
<B>כ,ט</B> והיה ככלת השטרים, לדבר אל-העם; ופקדו שרי צבאות, בראש העם.  {ס}</P>

<P><B>כ,י</B> כי-תקרב אל-עיר, להלחם עליה--וקראת אליה, לשלום. 
<B>כ,יא</B> והיה אם-שלום תענך, ופתחה לך:  והיה כל-העם הנמצא-בה, יהיו לך למס--ועבדוך. 
<B>כ,יב</B> ואם-לא תשלים עמך, ועשתה עמך מלחמה--וצרת, עליה. 
<B>כ,יג</B> ונתנה יהוה אלהיך, בידך; והכית את-כל-זכורה, לפי-חרב. 
<B>כ,יד</B> רק הנשים והטף והבהמה וכל אשר יהיה בעיר, כל-שללה--תבז לך; ואכלת את-שלל איביך, אשר נתן יהוה אלהיך לך. 
<B>כ,טו</B> כן תעשה לכל-הערים, הרחקת ממך מאד, אשר לא-מערי הגוים-האלה, הנה. 
<B>כ,טז</B> רק, מערי העמים האלה, אשר יהוה אלהיך, נתן לך נחלה--לא תחיה, כל-נשמה. 
<B>כ,יז</B> כי-החרם תחרימם, החתי והאמרי הכנעני והפרזי, החוי, והיבוסי--כאשר צוך, יהוה אלהיך. 
<B>כ,יח</B> למען, אשר לא-ילמדו אתכם לעשות, ככל תועבתם, אשר עשו לאלהיהם; וחטאתם, ליהוה אלהיכם.  {ס}</P>

<P><B>כ,יט</B> כי-תצור אל-עיר ימים רבים להלחם עליה לתפשה, לא-תשחית את-עצה לנדח עליו גרזן--כי ממנו תאכל, ואתו לא תכרת:  כי האדם עץ השדה, לבא מפניך במצור. 
<B>כ,כ</B> רק עץ אשר-תדע, כי-לא-עץ מאכל הוא--אתו תשחית, וכרת; ובנית מצור, על-העיר אשר-הוא עשה עמך מלחמה--עד רדתה.  {פ}</P>

<P><B>כא,א</B> כי-ימצא חלל, באדמה אשר יהוה אלהיך נתן לך לרשתה, נפל, בשדה:  לא נודע, מי הכהו. 
<B>כא,ב</B> ויצאו זקניך, ושפטיך; ומדדו, אל-הערים, אשר, סביבת החלל. 
<B>כא,ג</B> והיה העיר, הקרבה אל-החלל--ולקחו זקני העיר ההוא עגלת בקר, אשר לא-עבד בה, אשר לא-משכה, בעל. 
<B>כא,ד</B> והורדו זקני העיר ההוא את-העגלה, אל-נחל איתן, אשר לא-יעבד בו, ולא יזרע; וערפו-שם את-העגלה, בנחל. 
<B>כא,ה</B> ונגשו הכהנים, בני לוי--כי בם בחר יהוה אלהיך לשרתו, ולברך בשם יהוה; ועל-פיהם יהיה, כל-ריב וכל-נגע. 
<B>כא,ו</B> וכל, זקני העיר ההוא, הקרבים, אל-החלל--ירחצו, את-ידיהם, על-העגלה, הערופה בנחל. 
<B>כא,ז</B> וענו, ואמרו:  ידינו, לא שפכה (שפכו) את-הדם הזה, ועינינו, לא ראו. 
<B>כא,ח</B> כפר לעמך ישראל אשר-פדית, יהוה, ואל-תתן דם נקי, בקרב עמך ישראל; ונכפר להם, הדם. 
<B>כא,ט</B> ואתה, תבער הדם הנקי--מקרבך:  כי-תעשה הישר, בעיני יהוה.  {ס}</P>

<P><B>כא,י</B> כי-תצא למלחמה, על-איביך; ונתנו יהוה אלהיך, בידך--ושבית שביו. 
<B>כא,יא</B> וראית, בשביה, אשת, יפת-תאר; וחשקת בה, ולקחת לך לאשה. 
<B>כא,יב</B> והבאתה, אל-תוך ביתך; וגלחה, את-ראשה, ועשתה, את-צפרניה. 
<B>כא,יג</B> והסירה את-שמלת שביה מעליה, וישבה בביתך, ובכתה את-אביה ואת-אמה, ירח ימים; ואחר כן תבוא אליה, ובעלתה, והיתה לך, לאשה. 
<B>כא,יד</B> והיה אם-לא חפצת בה, ושלחתה לנפשה, ומכר לא-תמכרנה, בכסף; לא-תתעמר בה, תחת אשר עניתה.  {ס}</P>

<P><B>כא,טו</B> כי-תהיין לאיש שתי נשים, האחת אהובה והאחת שנואה, וילדו-לו בנים, האהובה והשנואה; והיה הבן הבכר, לשניאה. 
<B>כא,טז</B> והיה, ביום הנחילו את-בניו, את אשר-יהיה, לו--לא יוכל, לבכר את-בן-האהובה, על-פני בן-השנואה, הבכר. 
<B>כא,יז</B> כי את-הבכר בן-השנואה יכיר, לתת לו פי שנים, בכל אשר-ימצא, לו:  כי-הוא ראשית אנו, לו משפט הבכרה.  {ס}</P>

<P><B>כא,יח</B> כי-יהיה לאיש, בן סורר ומורה--איננו שמע, בקול אביו ובקול אמו; ויסרו אתו, ולא ישמע אליהם. 
<B>כא,יט</B> ותפשו בו, אביו ואמו; והוציאו אתו אל-זקני עירו, ואל-שער מקמו. 
<B>כא,כ</B> ואמרו אל-זקני עירו, בננו זה סורר ומרה--איננו שמע, בקלנו; זולל, וסבא. 
<B>כא,כא</B> ורגמהו כל-אנשי עירו באבנים, ומת, ובערת הרע, מקרבך; וכל-ישראל, ישמעו ויראו.  {ס}</P>

<P><B>כא,כב</B> וכי-יהיה באיש, חטא משפט-מות--והומת:  ותלית אתו, על-עץ. 
<B>כא,כג</B> לא-תלין נבלתו על-העץ, כי-קבור תקברנו ביום ההוא--כי-קללת אלהים, תלוי; ולא תטמא, את-אדמתך, אשר יהוה אלהיך, נתן לך נחלה.  {ס}</P>

<P><B>כב,א</B> לא-תראה את-שור אחיך או את-שיו, נדחים, והתעלמת, מהם:  השב תשיבם, לאחיך. 
<B>כב,ב</B> ואם-לא קרוב אחיך אליך, ולא ידעתו--ואספתו, אל-תוך ביתך, והיה עמך עד דרש אחיך אתו, והשבתו לו. 
<B>כב,ג</B> וכן תעשה לחמרו, וכן תעשה לשמלתו, וכן תעשה לכל-אבדת אחיך אשר-תאבד ממנו, ומצאתה:  לא תוכל, להתעלם.  {ס}</P>

<P><B>כב,ד</B> לא-תראה את-חמור אחיך או שורו, נפלים בדרך, והתעלמת, מהם:  הקם תקים, עמו.  {ס}</P>

<P><B>כב,ה</B> לא-יהיה כלי-גבר על-אשה, ולא-ילבש גבר שמלת אשה:  כי תועבת יהוה אלהיך, כל-עשה אלה.  {פ}</P>

<P><B>כב,ו</B> כי יקרא קן-צפור לפניך בדרך בכל-עץ או על-הארץ, אפרחים או ביצים, והאם רבצת על-האפרחים, או על-הביצים--לא-תקח האם, על-הבנים. 
<B>כב,ז</B> שלח תשלח את-האם, ואת-הבנים תקח-לך, למען ייטב לך, והארכת ימים.  {ס}</P>

<P><B>כב,ח</B> כי תבנה בית חדש, ועשית מעקה לגגך; ולא-תשים דמים בביתך, כי-יפל הנפל ממנו. 
<B>כב,ט</B> לא-תזרע כרמך, כלאים:  פן-תקדש, המלאה הזרע אשר תזרע, ותבואת, הכרם.  {ס}</P>

<P><B>כב,י</B> לא-תחרש בשור-ובחמר, יחדו. 
<B>כב,יא</B> לא תלבש שעטנז, צמר ופשתים יחדו.  {ס}</P>

<P><B>כב,יב</B> גדלים, תעשה-לך, על-ארבע כנפות כסותך, אשר תכסה-בה.  {ס}</P>

<P><B>כב,יג</B> כי-יקח איש, אשה; ובא אליה, ושנאה. 
<B>כב,יד</B> ושם לה עלילת דברים, והוצא עליה שם רע; ואמר, את-האשה הזאת לקחתי, ואקרב אליה, ולא-מצאתי לה בתולים. 
<B>כב,טו</B> ולקח אבי הנער, ואמה; והוציאו את-בתולי הנער, אל-זקני העיר--השערה. 
<B>כב,טז</B> ואמר אבי הנער, אל-הזקנים:  את-בתי, נתתי לאיש הזה לאשה--וישנאה. 
<B>כב,יז</B> והנה-הוא שם עלילת דברים לאמר, לא-מצאתי לבתך בתולים, ואלה, בתולי בתי; ופרשו, השמלה, לפני, זקני העיר. 
<B>כב,יח</B> ולקחו זקני העיר-ההוא, את-האיש; ויסרו, אתו. 
<B>כב,יט</B> וענשו אתו מאה כסף, ונתנו לאבי הנערה--כי הוציא שם רע, על בתולת ישראל; ולו-תהיה לאשה, לא-יוכל לשלחה כל-ימיו.  {ס}</P>

<P><B>כב,כ</B> ואם-אמת היה, הדבר הזה:  לא-נמצאו בתולים, לנער. 
<B>כב,כא</B> והוציאו את-הנער אל-פתח בית-אביה, וסקלוה אנשי עירה באבנים ומתה--כי-עשתה נבלה בישראל, לזנות בית אביה; ובערת הרע, מקרבך.  {ס}</P>

<P><B>כב,כב</B> כי-ימצא איש שכב עם-אשה בעלת-בעל, ומתו גם-שניהם--האיש השכב עם-האשה, והאשה; ובערת הרע, מישראל.  {ס}</P>

<P><B>כב,כג</B> כי יהיה נער בתולה, מארשה לאיש; ומצאה איש בעיר, ושכב עמה. 
<B>כב,כד</B> והוצאתם את-שניהם אל-שער העיר ההוא, וסקלתם אתם באבנים ומתו--את-הנער על-דבר אשר לא-צעקה בעיר, ואת-האיש על-דבר אשר-ענה את-אשת רעהו; ובערת הרע, מקרבך.  {ס}</P>

<P><B>כב,כה</B> ואם-בשדה ימצא האיש, את-הנער המארשה, והחזיק-בה האיש, ושכב עמה:  ומת, האיש אשר-שכב עמה--לבדו. 
<B>כב,כו</B> ולנער לא-תעשה דבר, אין לנער חטא מות:  כי כאשר יקום איש על-רעהו, ורצחו נפש--כן, הדבר הזה. 
<B>כב,כז</B> כי בשדה, מצאה; צעקה, הנער המארשה, ואין מושיע, לה.  {ס}</P>

<P><B>כב,כח</B> כי-ימצא איש, נער בתולה אשר לא-ארשה, ותפשה, ושכב עמה; ונמצאו. 
<B>כב,כט</B> ונתן האיש השכב עמה, לאבי הנער--חמשים כסף; ולו-תהיה לאשה, תחת אשר ענה--לא-יוכל שלחה, כל-ימיו.  {ס}</P>

<P><B>כג,א</B> לא-יקח איש, את-אשת אביו; ולא יגלה, כנף אביו.  {ס}</P>

<P><B>כג,ב</B> לא-יבא פצוע-דכא וכרות שפכה, בקהל יהוה.  {ס}</P>

<P><B>כג,ג</B> לא-יבא ממזר, בקהל יהוה:  גם דור עשירי, לא-יבא לו בקהל יהוה.  {ס}</P>

<P><B>כג,ד</B> לא-יבא עמוני ומואבי, בקהל יהוה:  גם דור עשירי, לא-יבא להם בקהל יהוה עד-עולם. 
<B>כג,ה</B> על-דבר אשר לא-קדמו אתכם, בלחם ובמים, בדרך, בצאתכם ממצרים; ואשר שכר עליך את-בלעם בן-בעור, מפתור ארם נהרים--לקללך. 
<B>כג,ו</B> ולא-אבה יהוה אלהיך, לשמע אל-בלעם, ויהפך יהוה אלהיך לך את-הקללה, לברכה:  כי אהבך, יהוה אלהיך. 
<B>כג,ז</B> לא-תדרש שלמם, וטבתם, כל-ימיך, לעולם.  {ס}</P>

<P><B>כג,ח</B> לא-תתעב אדמי, כי אחיך הוא; לא-תתעב מצרי, כי-גר היית בארצו. 
<B>כג,ט</B> בנים אשר-יולדו להם, דור שלישי--יבא להם, בקהל יהוה.  {ס}</P>

<P><B>כג,י</B> כי-תצא מחנה, על-איביך:  ונשמרת--מכל, דבר רע. 
<B>כג,יא</B> כי-יהיה בך איש, אשר לא-יהיה טהור מקרה-לילה--ויצא אל-מחוץ למחנה, לא יבא אל-תוך המחנה. 
<B>כג,יב</B> והיה לפנות-ערב, ירחץ במים; וכבא השמש, יבא אל-תוך המחנה. 
<B>כג,יג</B> ויד תהיה לך, מחוץ למחנה; ויצאת שמה, חוץ. 
<B>כג,יד</B> ויתד תהיה לך, על-אזנך; והיה, בשבתך חוץ, וחפרתה בה, ושבת וכסית את-צאתך. 
<B>כג,טו</B> כי יהוה אלהיך מתהלך בקרב מחנך, להצילך ולתת איביך לפניך, והיה מחניך, קדוש:  ולא-יראה בך ערות דבר, ושב מאחריך.  {ס}</P>

<P><B>כג,טז</B> לא-תסגיר עבד, אל-אדניו, אשר-ינצל אליך, מעם אדניו. 
<B>כג,יז</B> עמך ישב בקרבך, במקום אשר-יבחר באחד שעריך--בטוב לו; לא, תוננו.  {ס}</P>

<P><B>כג,יח</B> לא-תהיה קדשה, מבנות ישראל; ולא-יהיה קדש, מבני ישראל. 
<B>כג,יט</B> לא-תביא אתנן זונה ומחיר כלב, בית יהוה אלהיך--לכל-נדר:  כי תועבת יהוה אלהיך, גם-שניהם.  {ס}</P>

<P><B>כג,כ</B> לא-תשיך לאחיך, נשך כסף נשך אכל:  נשך, כל-דבר אשר ישך. 
<B>כג,כא</B> לנכרי תשיך, ולאחיך לא תשיך--למען יברכך יהוה אלהיך, בכל משלח ידך, על-הארץ, אשר-אתה בא-שמה לרשתה.  {ס}</P>

<P><B>כג,כב</B> כי-תדר נדר ליהוה אלהיך, לא תאחר לשלמו:  כי-דרש ידרשנו יהוה אלהיך, מעמך, והיה בך, חטא. 
<B>כג,כג</B> וכי תחדל, לנדר--לא-יהיה בך, חטא. 
<B>כג,כד</B> מוצא שפתיך, תשמר ועשית:  כאשר נדרת ליהוה אלהיך, נדבה, אשר דברת, בפיך.  {ס}</P>

<P><B>כג,כה</B> כי תבא בכרם רעך, ואכלת ענבים כנפשך שבעך; ואל-כליך, לא תתן.  {ס}</P>

<P><B>כג,כו</B> כי תבא בקמת רעך, וקטפת מלילת בידך; וחרמש לא תניף, על קמת רעך.  {ס}</P>

<P><B>כד,א</B> כי-יקח איש אשה, ובעלה; והיה אם-לא תמצא-חן בעיניו, כי-מצא בה ערות דבר--וכתב לה ספר כריתת ונתן בידה, ושלחה מביתו. 
<B>כד,ב</B> ויצאה, מביתו; והלכה, והיתה לאיש-אחר. 
<B>כד,ג</B> ושנאה, האיש האחרון, וכתב לה ספר כריתת ונתן בידה, ושלחה מביתו; או כי ימות האיש האחרון, אשר-לקחה לו לאשה. 
<B>כד,ד</B> לא-יוכל בעלה הראשון אשר-שלחה לשוב לקחתה להיות לו לאשה, אחרי אשר הטמאה--כי-תועבה הוא, לפני יהוה; ולא תחטיא, את-הארץ, אשר יהוה אלהיך, נתן לך נחלה.  {ס}</P>

<P><B>כד,ה</B> כי-יקח איש, אשה חדשה--לא יצא בצבא, ולא-יעבר עליו לכל-דבר:  נקי יהיה לביתו, שנה אחת, ושמח, את-אשתו אשר-לקח. 
<B>כד,ו</B> לא-יחבל רחים, ורכב:  כי-נפש, הוא חבל.  {ס}</P>

<P><B>כד,ז</B> כי-ימצא איש, גנב נפש מאחיו מבני ישראל, והתעמר-בו, ומכרו--ומת הגנב ההוא, ובערת הרע מקרבך.  {ס}</P>

<P><B>כד,ח</B> השמר בנגע-הצרעת לשמר מאד, ולעשות:  ככל אשר-יורו אתכם הכהנים הלוים, כאשר צויתם--תשמרו לעשות. 
<B>כד,ט</B> זכור, את אשר-עשה יהוה אלהיך למרים, בדרך, בצאתכם ממצרים.  {ס}</P>

<P><B>כד,י</B> כי-תשה ברעך, משאת מאומה--לא-תבא אל-ביתו, לעבט עבטו. 
<B>כד,יא</B> בחוץ, תעמד; והאיש, אשר אתה נשה בו, יוציא אליך את-העבוט, החוצה. 
<B>כד,יב</B> ואם-איש עני, הוא--לא תשכב, בעבטו. 
<B>כד,יג</B> השב תשיב לו את-העבוט כבוא השמש, ושכב בשלמתו וברכך; ולך תהיה צדקה, לפני יהוה אלהיך.  {ס}</P>

<P><B>כד,יד</B> לא-תעשק שכיר, עני ואביון, מאחיך, או מגרך אשר בארצך בשעריך. 
<B>כד,טו</B> ביומו תתן שכרו ולא-תבוא עליו השמש, כי עני הוא, ואליו, הוא נשא את-נפשו; ולא-יקרא עליך אל-יהוה, והיה בך חטא.  {ס}</P>

<P><B>כד,טז</B> לא-יומתו אבות על-בנים, ובנים לא-יומתו על-אבות:  איש בחטאו, יומתו.  {ס}</P>

<P><B>כד,יז</B> לא תטה, משפט גר יתום; ולא תחבל, בגד אלמנה. 
<B>כד,יח</B> וזכרת, כי עבד היית במצרים, ויפדך יהוה אלהיך, משם; על-כן אנכי מצוך, לעשות, את-הדבר, הזה.  {ס}</P>

<P><B>כד,יט</B> כי תקצר קצירך בשדך ושכחת עמר בשדה, לא תשוב לקחתו--לגר ליתום ולאלמנה, יהיה:  למען יברכך יהוה אלהיך, בכל מעשה ידיך.  {ס}</P>

<P><B>כד,כ</B> כי תחבט זיתך, לא תפאר אחריך:  לגר ליתום ולאלמנה, יהיה. 
<B>כד,כא</B> כי תבצר כרמך, לא תעולל אחריך:  לגר ליתום ולאלמנה, יהיה. 
<B>כד,כב</B> וזכרת, כי-עבד היית בארץ מצרים; על-כן אנכי מצוך, לעשות, את-הדבר, הזה.  {ס}</P>

<P><B>כה,א</B> כי-יהיה ריב בין אנשים, ונגשו אל-המשפט ושפטום; והצדיקו, את-הצדיק, והרשיעו, את-הרשע. 
<B>כה,ב</B> והיה אם-בן הכות, הרשע--והפילו השפט והכהו לפניו, כדי רשעתו במספר. 
<B>כה,ג</B> ארבעים יכנו, לא יסיף:  פן-יסיף להכתו על-אלה מכה רבה, ונקלה אחיך לעיניך. 
<B>כה,ד</B> לא-תחסם שור, בדישו.  {ס}</P>

<P><B>כה,ה</B> כי-ישבו אחים יחדו, ומת אחד מהם ובן אין-לו--לא-תהיה אשת-המת החוצה, לאיש זר:  יבמה יבא עליה, ולקחה לו לאשה ויבמה. 
<B>כה,ו</B> והיה, הבכור אשר תלד--יקום, על-שם אחיו המת; ולא-ימחה שמו, מישראל. 
<B>כה,ז</B> ואם-לא יחפץ האיש, לקחת את-יבמתו; ועלתה יבמתו השערה אל-הזקנים, ואמרה מאן יבמי להקים לאחיו שם בישראל--לא אבה, יבמי. 
<B>כה,ח</B> וקראו-לו זקני-עירו, ודברו אליו; ועמד ואמר, לא חפצתי לקחתה. 
<B>כה,ט</B> ונגשה יבמתו אליו, לעיני הזקנים, וחלצה נעלו מעל רגלו, וירקה בפניו; וענתה, ואמרה, ככה יעשה לאיש, אשר לא-יבנה את-בית אחיו. 
<B>כה,י</B> ונקרא שמו, בישראל:  בית, חלוץ הנעל.  {ס}</P>

<P><B>כה,יא</B> כי-ינצו אנשים יחדו, איש ואחיו, וקרבה אשת האחד, להציל את-אישה מיד מכהו; ושלחה ידה, והחזיקה במבשיו. 
<B>כה,יב</B> וקצתה, את-כפה:  לא תחוס, עינך.  {ס}</P>

<P><B>כה,יג</B> לא-יהיה לך בכיסך, אבן ואבן:  גדולה, וקטנה. 
<B>כה,יד</B> לא-יהיה לך בביתך, איפה ואיפה:  גדולה, וקטנה. 
<B>כה,טו</B> אבן שלמה וצדק יהיה-לך, איפה שלמה וצדק יהיה-לך--למען, יאריכו ימיך, על האדמה, אשר-יהוה אלהיך נתן לך. 
<B>כה,טז</B> כי תועבת יהוה אלהיך, כל-עשה אלה:  כל, עשה עול.  {פ}</P>

<P><B>כה,יז</B> זכור, את אשר-עשה לך עמלק, בדרך, בצאתכם ממצרים. 
<B>כה,יח</B> אשר קרך בדרך, ויזנב בך כל-הנחשלים אחריך--ואתה, עיף ויגע; ולא ירא, אלהים. 
<B>כה,יט</B> והיה בהניח יהוה אלהיך לך מכל-איביך מסביב, בארץ אשר יהוה-אלהיך נתן לך נחלה לרשתה--תמחה את-זכר עמלק, מתחת השמים; לא, תשכח.  {פ}</P>

<P><B>כו,א</B> והיה, כי-תבוא אל-הארץ, אשר יהוה אלהיך, נתן לך נחלה; וירשתה, וישבת בה. 
<B>כו,ב</B> ולקחת מראשית כל-פרי האדמה, אשר תביא מארצך אשר יהוה אלהיך נתן לך--ושמת בטנא; והלכת, אל-המקום, אשר יבחר יהוה אלהיך, לשכן שמו שם. 
<B>כו,ג</B> ובאת, אל-הכהן, אשר יהיה, בימים ההם; ואמרת אליו, הגדתי היום ליהוה אלהיך, כי-באתי אל-הארץ, אשר נשבע יהוה לאבתינו לתת לנו. 
<B>כו,ד</B> ולקח הכהן הטנא, מידך; והניחו--לפני, מזבח יהוה אלהיך. 
<B>כו,ה</B> וענית ואמרת לפני יהוה אלהיך, ארמי אבד אבי, וירד מצרימה, ויגר שם במתי מעט; ויהי-שם, לגוי גדול עצום ורב. 
<B>כו,ו</B> וירעו אתנו המצרים, ויענונו; ויתנו עלינו, עבדה קשה. 
<B>כו,ז</B> ונצעק, אל-יהוה אלהי אבתינו; וישמע יהוה את-קלנו, וירא את-ענינו ואת-עמלנו ואת-לחצנו. 
<B>כו,ח</B> ויוצאנו יהוה, ממצרים, ביד חזקה ובזרע נטויה, ובמרא גדל--ובאתות, ובמפתים. 
<B>כו,ט</B> ויבאנו, אל-המקום הזה; ויתן-לנו את-הארץ הזאת, ארץ זבת חלב ודבש. 
<B>כו,י</B> ועתה, הנה הבאתי את-ראשית פרי האדמה, אשר-נתתה לי, יהוה; והנחתו, לפני יהוה אלהיך, והשתחוית, לפני יהוה אלהיך. 
<B>כו,יא</B> ושמחת בכל-הטוב, אשר נתן-לך יהוה אלהיך--ולביתך:  אתה, והלוי, והגר, אשר בקרבך.  {ס}</P>

<P><B>כו,יב</B> כי תכלה לעשר את-כל-מעשר תבואתך, בשנה השלישת--שנת המעשר:  ונתתה ללוי, לגר ליתום ולאלמנה, ואכלו בשעריך, ושבעו. 
<B>כו,יג</B> ואמרת לפני יהוה אלהיך בערתי הקדש מן-הבית, וגם נתתיו ללוי ולגר ליתום ולאלמנה, ככל-מצותך, אשר צויתני:  לא-עברתי ממצותיך, ולא שכחתי. 
<B>כו,יד</B> לא-אכלתי באני ממנו, ולא-בערתי ממנו בטמא, ולא-נתתי ממנו, למת; שמעתי, בקול יהוה אלהי--עשיתי, ככל אשר צויתני. 
<B>כו,טו</B> השקיפה ממעון קדשך מן-השמים, וברך את-עמך את-ישראל, ואת האדמה, אשר נתתה לנו--כאשר נשבעת לאבתינו, ארץ זבת חלב ודבש.  {ס}</P>

<P><B>כו,טז</B> היום הזה, יהוה אלהיך מצוך לעשות את-החקים האלה--ואת-המשפטים; ושמרת ועשית אותם, בכל-לבבך ובכל-נפשך. 
<B>כו,יז</B> את-יהוה האמרת, היום:  להיות לך לאלהים וללכת בדרכיו, ולשמר חקיו ומצותיו ומשפטיו--ולשמע בקלו. 
<B>כו,יח</B> ויהוה האמירך היום, להיות לו לעם סגלה, כאשר, דבר-לך; ולשמר, כל-מצותיו. 
<B>כו,יט</B> ולתתך עליון, על כל-הגוים אשר עשה, לתהלה, ולשם ולתפארת; ולהיתך עם-קדש ליהוה אלהיך, כאשר דבר.  {פ}</P>

<P><B>כז,א</B> ויצו משה וזקני ישראל, את-העם לאמר:  שמר, את-כל-המצוה, אשר אנכי מצוה אתכם, היום. 
<B>כז,ב</B> והיה, ביום אשר תעברו את-הירדן, אל-הארץ, אשר-יהוה אלהיך נתן לך--והקמת לך אבנים גדלות, ושדת אתם בשיד. 
<B>כז,ג</B> וכתבת עליהן, את-כל-דברי התורה הזאת--בעברך:  למען אשר תבא אל-הארץ אשר-יהוה אלהיך נתן לך, ארץ זבת חלב ודבש, כאשר דבר יהוה אלהי-אבתיך, לך. 
<B>כז,ד</B> והיה, בעברכם את-הירדן, תקימו את-האבנים האלה אשר אנכי מצוה אתכם היום, בהר עיבל; ושדת אותם, בשיד. 
<B>כז,ה</B> ובנית שם מזבח, ליהוה אלהיך:  מזבח אבנים, לא-תניף עליהם ברזל. 
<B>כז,ו</B> אבנים שלמות תבנה, את-מזבח יהוה אלהיך; והעלית עליו עולת, ליהוה אלהיך. 
<B>כז,ז</B> וזבחת שלמים, ואכלת שם; ושמחת, לפני יהוה אלהיך. 
<B>כז,ח</B> וכתבת על-האבנים, את-כל-דברי התורה הזאת--באר היטב.  {ס}</P>

<P><B>כז,ט</B> וידבר משה והכהנים הלוים, אל כל-ישראל לאמר:  הסכת ושמע, ישראל, היום הזה נהיית לעם, ליהוה אלהיך. 
<B>כז,י</B> ושמעת, בקול יהוה אלהיך; ועשית את-מצותו ואת-חקיו, אשר אנכי מצוך היום.  {ס}</P>

<P><B>כז,יא</B> ויצו משה את-העם, ביום ההוא לאמר. 
<B>כז,יב</B> אלה יעמדו לברך את-העם, על-הר גרזים, בעברכם, את-הירדן:  שמעון ולוי ויהודה, ויששכר ויוסף ובנימן. 
<B>כז,יג</B> ואלה יעמדו על-הקללה, בהר עיבל:  ראובן גד ואשר, וזבולן דן ונפתלי. 
<B>כז,יד</B> וענו הלוים, ואמרו אל-כל-איש ישראל--קול רם.  {ס}</P>

<P><B>כז,טו</B> ארור האיש אשר יעשה פסל ומסכה תועבת יהוה, מעשה ידי חרש--ושם בסתר; וענו כל-העם ואמרו, אמן.  {ס}</P>

<P><B>כז,טז</B> ארור, מקלה אביו ואמו; ואמר כל-העם, אמן.  {ס}</P>

<P><B>כז,יז</B> ארור, מסיג גבול רעהו; ואמר כל-העם, אמן.  {ס}</P>

<P><B>כז,יח</B> ארור, משגה עור בדרך; ואמר כל-העם, אמן.  {ס}</P>

<P><B>כז,יט</B> ארור, מטה משפט גר-יתום--ואלמנה; ואמר כל-העם, אמן. 
<B>כז,כ</B> ארור, שכב עם-אשת אביו--כי גלה, כנף אביו; ואמר כל-העם, אמן.  {ס}</P>

<P><B>כז,כא</B> ארור, שכב עם-כל-בהמה; ואמר כל-העם, אמן.  {ס}</P>

<P><B>כז,כב</B> ארור, שכב עם-אחתו--בת-אביו, או בת-אמו; ואמר כל-העם, אמן.  {ס}</P>

<P><B>כז,כג</B> ארור, שכב עם-חתנתו; ואמר כל-העם, אמן.  {ס}</P>

<P><B>כז,כד</B> ארור, מכה רעהו בסתר; ואמר כל-העם, אמן.  {ס}</P>

<P><B>כז,כה</B> ארור לקח שחד, להכות נפש דם נקי; ואמר כל-העם, אמן.  {ס}</P>

<P><B>כז,כו</B> ארור, אשר לא-יקים את-דברי התורה-הזאת--לעשות אותם; ואמר כל-העם, אמן.  {פ}</P>

<P><B>כח,א</B> והיה, אם-שמוע תשמע בקול יהוה אלהיך, לשמר לעשות את-כל-מצותיו, אשר אנכי מצוך היום--ונתנך יהוה אלהיך, עליון, על, כל-גויי הארץ. 
<B>כח,ב</B> ובאו עליך כל-הברכות האלה, והשיגך:  כי תשמע, בקול יהוה אלהיך. 
<B>כח,ג</B> ברוך אתה, בעיר; וברוך אתה, בשדה. 
<B>כח,ד</B> ברוך פרי-בטנך ופרי אדמתך, ופרי בהמתך--שגר אלפיך, ועשתרות צאנך. 
<B>כח,ה</B> ברוך טנאך, ומשארתך. 
<B>כח,ו</B> ברוך אתה, בבאך; וברוך אתה, בצאתך. 
<B>כח,ז</B> יתן יהוה את-איביך הקמים עליך, נגפים לפניך:  בדרך אחד יצאו אליך, ובשבעה דרכים ינוסו לפניך. 
<B>כח,ח</B> יצו יהוה אתך, את-הברכה, באסמיך, ובכל משלח ידך; וברכך--בארץ, אשר-יהוה אלהיך נתן לך. 
<B>כח,ט</B> יקימך יהוה לו לעם קדוש, כאשר נשבע-לך:  כי תשמר, את-מצות יהוה אלהיך, והלכת, בדרכיו. 
<B>כח,י</B> וראו כל-עמי הארץ, כי שם יהוה נקרא עליך; ויראו, ממך. 
<B>כח,יא</B> והותרך יהוה לטובה, בפרי בטנך ובפרי בהמתך ובפרי אדמתך--על, האדמה, אשר נשבע יהוה לאבתיך, לתת לך. 
<B>כח,יב</B> יפתח יהוה לך את-אוצרו הטוב את-השמים, לתת מטר-ארצך בעתו, ולברך, את כל-מעשה ידך; והלוית גוים רבים, ואתה לא תלוה. 
<B>כח,יג</B> ונתנך יהוה לראש, ולא לזנב, והיית רק למעלה, ולא תהיה למטה:  כי-תשמע אל-מצות יהוה אלהיך, אשר אנכי מצוך היום--לשמר ולעשות. 
<B>כח,יד</B> ולא תסור, מכל-הדברים אשר אנכי מצוה אתכם היום--ימין ושמאול:  ללכת, אחרי אלהים אחרים--לעבדם.  {פ}</P>

<P><B>כח,טו</B> והיה, אם-לא תשמע בקול יהוה אלהיך, לשמר לעשות את-כל-מצותיו וחקתיו, אשר אנכי מצוך היום--ובאו עליך כל-הקללות האלה, והשיגוך. 
<B>כח,טז</B> ארור אתה, בעיר; וארור אתה, בשדה. 
<B>כח,יז</B> ארור טנאך, ומשארתך. 
<B>כח,יח</B> ארור פרי-בטנך, ופרי אדמתך--שגר אלפיך, ועשתרת צאנך. 
<B>כח,יט</B> ארור אתה, בבאך; וארור אתה, בצאתך. 
<B>כח,כ</B> ישלח יהוה בך את-המארה את-המהומה, ואת-המגערת, בכל-משלח ידך, אשר תעשה--עד השמדך ועד-אבדך מהר, מפני רע מעלליך אשר עזבתני. 
<B>כח,כא</B> ידבק יהוה בך, את-הדבר--עד, כלתו אתך, מעל האדמה, אשר-אתה בא-שמה לרשתה. 
<B>כח,כב</B> יככה יהוה בשחפת ובקדחת ובדלקת, ובחרחר ובחרב, ובשדפון, ובירקון; ורדפוך, עד אבדך. 
<B>כח,כג</B> והיו שמיך אשר על-ראשך, נחשת; והארץ אשר-תחתיך, ברזל. 
<B>כח,כד</B> יתן יהוה את-מטר ארצך, אבק ועפר:  מן-השמים ירד עליך, עד השמדך. 
<B>כח,כה</B> יתנך יהוה נגף, לפני איביך--בדרך אחד תצא אליו, ובשבעה דרכים תנוס לפניו; והיית לזעוה, לכל ממלכות הארץ. 
<B>כח,כו</B> והיתה נבלתך למאכל, לכל-עוף השמים ולבהמת הארץ; ואין, מחריד. 
<B>כח,כז</B> יככה יהוה בשחין מצרים, ובעפלים (ובטחרים), ובגרב, ובחרס--אשר לא-תוכל, להרפא. 
<B>כח,כח</B> יככה יהוה, בשגעון ובעורון; ובתמהון, לבב. 
<B>כח,כט</B> והיית ממשש בצהרים, כאשר ימשש העור באפלה, ולא תצליח, את-דרכיך; והיית אך עשוק וגזול, כל-הימים--ואין מושיע. 
<B>כח,ל</B> אשה תארש, ואיש אחר ישגלנה (ישכבנה)--בית תבנה, ולא-תשב בו; כרם תטע, ולא תחללנו. 
<B>כח,לא</B> שורך טבוח לעיניך, ולא תאכל ממנו--חמרך גזול מלפניך, ולא ישוב לך; צאנך נתנות לאיביך, ואין לך מושיע. 
<B>כח,לב</B> בניך ובנתיך נתנים לעם אחר, ועיניך ראות, וכלות אליהם, כל-היום; ואין לאל, ידך. 
<B>כח,לג</B> פרי אדמתך וכל-יגיעך, יאכל עם אשר לא-ידעת; והיית, רק עשוק ורצוץ--כל-הימים. 
<B>כח,לד</B> והיית, משגע, ממראה עיניך, אשר תראה. 
<B>כח,לה</B> יככה יהוה בשחין רע, על-הברכים ועל-השקים, אשר לא-תוכל, להרפא--מכף רגלך, ועד קדקדך. 
<B>כח,לו</B> יולך יהוה אתך, ואת-מלכך אשר תקים עליך, אל-גוי, אשר לא-ידעת אתה ואבתיך; ועבדת שם אלהים אחרים, עץ ואבן. 
<B>כח,לז</B> והיית לשמה, למשל ולשנינה--בכל, העמים, אשר-ינהגך יהוה, שמה. 
<B>כח,לח</B> זרע רב, תוציא השדה; ומעט תאסף, כי יחסלנו הארבה. 
<B>כח,לט</B> כרמים תטע, ועבדת; ויין לא-תשתה ולא תאגר, כי תאכלנו התלעת. 
<B>כח,מ</B> זיתים יהיו לך, בכל-גבולך; ושמן לא תסוך, כי ישל זיתך. 
<B>כח,מא</B> בנים ובנות, תוליד; ולא-יהיו לך, כי ילכו בשבי. 
<B>כח,מב</B> כל-עצך, ופרי אדמתך, יירש, הצלצל. 
<B>כח,מג</B> הגר אשר בקרבך, יעלה עליך מעלה מעלה; ואתה תרד, מטה מטה. 
<B>כח,מד</B> הוא ילוך, ואתה לא תלונו; הוא יהיה לראש, ואתה תהיה לזנב. 
<B>כח,מה</B> ובאו עליך כל-הקללות האלה, ורדפוך והשיגוך, עד, השמדך:  כי-לא שמעת, בקול יהוה אלהיך--לשמר מצותיו וחקתיו, אשר צוך. 
<B>כח,מו</B> והיו בך, לאות ולמופת; ובזרעך, עד-עולם. 
<B>כח,מז</B> תחת, אשר לא-עבדת את-יהוה אלהיך, בשמחה, ובטוב לבב--מרב, כל. 
<B>כח,מח</B> ועבדת את-איביך, אשר ישלחנו יהוה בך, ברעב ובצמא ובעירם, ובחסר כל; ונתן על ברזל, על-צוארך, עד השמידו, אתך. 
<B>כח,מט</B> ישא יהוה עליך גוי מרחק מקצה הארץ, כאשר ידאה הנשר:  גוי, אשר לא-תשמע לשנו. 
<B>כח,נ</B> גוי, עז פנים, אשר לא-ישא פנים לזקן, ונער לא יחן. 
<B>כח,נא</B> ואכל פרי בהמתך ופרי-אדמתך, עד השמדך, אשר לא-ישאיר לך דגן תירוש ויצהר, שגר אלפיך ועשתרת צאנך--עד האבידו, אתך. 
<B>כח,נב</B> והצר לך בכל-שעריך, עד רדת חמתיך הגבהת והבצרות, אשר אתה בטח בהן, בכל-ארצך; והצר לך, בכל-שעריך, בכל-ארצך, אשר נתן יהוה אלהיך לך. 
<B>כח,נג</B> ואכלת פרי-בטנך, בשר בניך ובנתיך, אשר נתן-לך, יהוה אלהיך--במצור, ובמצוק, אשר-יציק לך, איבך. 
<B>כח,נד</B> האיש הרך בך, והענג מאד--תרע עינו באחיו ובאשת חיקו, וביתר בניו אשר יותיר. 
<B>כח,נה</B> מתת לאחד מהם, מבשר בניו אשר יאכל, מבלי השאיר-לו, כל--במצור, ובמצוק, אשר יציק לך איבך, בכל-שעריך. 
<B>כח,נו</B> הרכה בך והענגה, אשר לא-נסתה כף-רגלה הצג על-הארץ, מהתענג, ומרך--תרע עינה באיש חיקה, ובבנה ובבתה. 
<B>כח,נז</B> ובשליתה היוצת מבין רגליה, ובבניה אשר תלד, כי-תאכלם בחסר-כל, בסתר--במצור, ובמצוק, אשר יציק לך איבך, בשעריך. 
<B>כח,נח</B> אם-לא תשמר לעשות, את-כל-דברי התורה הזאת, הכתבים, בספר הזה:  ליראה את-השם הנכבד והנורא, הזה--את, יהוה אלהיך. 
<B>כח,נט</B> והפלא יהוה את-מכתך, ואת מכות זרעך:  מכות גדלת ונאמנות, וחלים רעים ונאמנים. 
<B>כח,ס</B> והשיב בך, את כל-מדוה מצרים, אשר יגרת, מפניהם; ודבקו, בך. 
<B>כח,סא</B> גם כל-חלי, וכל-מכה, אשר לא כתוב, בספר התורה הזאת--יעלם יהוה עליך, עד השמדך. 
<B>כח,סב</B> ונשארתם, במתי מעט, תחת אשר הייתם, ככוכבי השמים לרב:  כי-לא שמעת, בקול יהוה אלהיך. 
<B>כח,סג</B> והיה כאשר-שש יהוה עליכם, להיטיב אתכם ולהרבות אתכם--כן ישיש יהוה עליכם, להאביד אתכם ולהשמיד אתכם; ונסחתם מעל האדמה, אשר-אתה בא-שמה לרשתה. 
<B>כח,סד</B> והפיצך יהוה בכל-העמים, מקצה הארץ ועד-קצה הארץ; ועבדת שם אלהים אחרים, אשר לא-ידעת אתה ואבתיך--עץ ואבן. 
<B>כח,סה</B> ובגוים ההם לא תרגיע, ולא-יהיה מנוח לכף-רגלך; ונתן יהוה לך שם לב רגז, וכליון עינים ודאבון נפש. 
<B>כח,סו</B> והיו חייך, תלאים לך מנגד; ופחדת לילה ויומם, ולא תאמין בחייך. 
<B>כח,סז</B> בבקר תאמר מי-יתן ערב, ובערב תאמר מי-יתן בקר--מפחד לבבך אשר תפחד, וממראה עיניך אשר תראה. 
<B>כח,סח</B> והשיבך יהוה מצרים, באניות, בדרך אשר אמרתי לך, לא-תסיף עוד לראתה; והתמכרתם שם לאיביך לעבדים ולשפחות, ואין קנה.  {ס}</P>

<P><B>כח,סט</B> אלה דברי הברית אשר-צוה יהוה את-משה, לכרת את-בני ישראל--בארץ מואב:  מלבד הברית, אשר-כרת אתם בחרב.  {פ}</P>

<P><B>כט,א</B> ויקרא משה אל-כל-ישראל, ויאמר אלהם:  אתם ראיתם, את כל-אשר עשה יהוה לעיניכם בארץ מצרים, לפרעה ולכל-עבדיו, ולכל-ארצו. 
<B>כט,ב</B> המסות, הגדלת, אשר ראו, עיניך--האתת והמפתים הגדלים, ההם. 
<B>כט,ג</B> ולא-נתן יהוה לכם לב לדעת, ועינים לראות ואזנים לשמע, עד, היום הזה. 
<B>כט,ד</B> ואולך אתכם ארבעים שנה, במדבר; לא-בלו שלמתיכם מעליכם, ונעלך לא-בלתה מעל רגלך. 
<B>כט,ה</B> לחם לא אכלתם, ויין ושכר לא שתיתם--למען, תדעו, כי אני יהוה, אלהיכם. 
<B>כט,ו</B> ותבאו, אל-המקום הזה; ויצא סיחן מלך-חשבון ועוג מלך-הבשן לקראתנו, למלחמה--ונכם. 
<B>כט,ז</B> ונקח, את-ארצם, ונתנה לנחלה, לראובני ולגדי--ולחצי, שבט המנשי. 
<B>כט,ח</B> ושמרתם, את-דברי הברית הזאת, ועשיתם, אתם--למען תשכילו, את כל-אשר תעשון.  {פ}</P>

<P><B>כט,ט</B> אתם נצבים היום כלכם, לפני יהוה אלהיכם:  ראשיכם שבטיכם, זקניכם ושטריכם, כל, איש ישראל. 
<B>כט,י</B> טפכם נשיכם--וגרך, אשר בקרב מחניך:  מחטב עציך, עד שאב מימיך. 
<B>כט,יא</B> לעברך, בברית יהוה אלהיך--ובאלתו:  אשר יהוה אלהיך, כרת עמך היום. 
<B>כט,יב</B> למען הקים-אתך היום לו לעם, והוא יהיה-לך לאלהים--כאשר, דבר-לך; וכאשר נשבע לאבתיך, לאברהם ליצחק וליעקב. 
<B>כט,יג</B> ולא אתכם, לבדכם--אנכי, כרת את-הברית הזאת, ואת-האלה, הזאת. 
<B>כט,יד</B> כי את-אשר ישנו פה, עמנו עמד היום, לפני, יהוה אלהינו; ואת אשר איננו פה, עמנו היום. 
<B>כט,טו</B> כי-אתם ידעתם, את אשר-ישבנו בארץ מצרים, ואת אשר-עברנו בקרב הגוים, אשר עברתם. 
<B>כט,טז</B> ותראו, את-שקוציהם, ואת, גלליהם--עץ ואבן, כסף וזהב אשר עמהם. 
<B>כט,יז</B> פן-יש בכם איש או-אשה או משפחה או-שבט, אשר לבבו פנה היום מעם יהוה אלהינו, ללכת לעבד, את-אלהי הגוים ההם:  פן-יש בכם, שרש פרה ראש--ולענה. 
<B>כט,יח</B> והיה בשמעו את-דברי האלה הזאת, והתברך בלבבו לאמר שלום יהיה-לי--כי בשררות לבי, אלך:  למען ספות הרוה, את-הצמאה. 
<B>כט,יט</B> לא-יאבה יהוה, סלח לו--כי אז יעשן אף-יהוה וקנאתו באיש ההוא, ורבצה בו כל-האלה הכתובה בספר הזה; ומחה יהוה את-שמו, מתחת השמים. 
<B>כט,כ</B> והבדילו יהוה לרעה, מכל שבטי ישראל--ככל, אלות הברית, הכתובה, בספר התורה הזה. 
<B>כט,כא</B> ואמר הדור האחרון, בניכם אשר יקומו מאחריכם, והנכרי, אשר יבא מארץ רחוקה; וראו את-מכות הארץ ההוא, ואת-תחלאיה, אשר-חלה יהוה, בה. 
<B>כט,כב</B> גפרית ומלח, שרפה כל-ארצה--לא תזרע ולא תצמח, ולא-יעלה בה כל-עשב:  כמהפכת סדם ועמרה, אדמה וצביים, אשר הפך יהוה, באפו ובחמתו. 
<B>כט,כג</B> ואמרו, כל-הגוים, על-מה עשה יהוה ככה, לארץ הזאת; מה חרי האף הגדול, הזה. 
<B>כט,כד</B> ואמרו--על אשר עזבו, את-ברית יהוה אלהי אבתם:  אשר כרת עמם, בהוציאו אתם מארץ מצרים. 
<B>כט,כה</B> וילכו, ויעבדו אלהים אחרים, וישתחוו, להם:  אלהים אשר לא-ידעום, ולא חלק להם. 
<B>כט,כו</B> ויחר-אף יהוה, בארץ ההוא, להביא עליה את-כל-הקללה, הכתובה בספר הזה. 
<B>כט,כז</B> ויתשם יהוה מעל אדמתם, באף ובחמה ובקצף גדול; ויש<BIG>ל</BIG>כם אל-ארץ אחרת, כיום הזה. 
<B>כט,כח</B> הנסתרת--ליהוה, אלהינו; והנגלת לנו ולבנינו, עד-עולם--לעשות, את-כל-דברי התורה הזאת.  {ס}</P>

<P><B>ל,א</B> והיה כי-יבאו עליך כל-הדברים האלה, הברכה והקללה, אשר נתתי, לפניך; והשבת, אל-לבבך, בכל-הגוים, אשר הדיחך יהוה אלהיך שמה. 
<B>ל,ב</B> ושבת עד-יהוה אלהיך, ושמעת בקלו, ככל אשר-אנכי מצוך, היום:  אתה ובניך, בכל-לבבך ובכל-נפשך. 
<B>ל,ג</B> ושב יהוה אלהיך את-שבותך, ורחמך; ושב, וקבצך מכל-העמים, אשר הפיצך יהוה אלהיך, שמה. 
<B>ל,ד</B> אם-יהיה נדחך, בקצה השמים--משם, יקבצך יהוה אלהיך, ומשם, יקחך. 
<B>ל,ה</B> והביאך יהוה אלהיך, אל-הארץ אשר-ירשו אבתיך--וירשתה; והיטבך והרבך, מאבתיך. 
<B>ל,ו</B> ומל יהוה אלהיך את-לבבך, ואת-לבב זרעך:  לאהבה את-יהוה אלהיך, בכל-לבבך ובכל-נפשך--למען חייך. 
<B>ל,ז</B> ונתן יהוה אלהיך, את כל-האלות האלה, על-איביך ועל-שנאיך, אשר רדפוך. 
<B>ל,ח</B> ואתה תשוב, ושמעת בקול יהוה; ועשית, את-כל-מצותיו, אשר אנכי מצוך, היום. 
<B>ל,ט</B> והותירך יהוה אלהיך בכל מעשה ידך, בפרי בטנך ובפרי בהמתך ובפרי אדמתך--לטבה:  כי ישוב יהוה, לשוש עליך לטוב, כאשר-שש, על-אבתיך. 
<B>ל,י</B> כי תשמע, בקול יהוה אלהיך, לשמר מצותיו וחקתיו, הכתובה בספר התורה הזה:  כי תשוב אל-יהוה אלהיך, בכל-לבבך ובכל-נפשך.  {ס}</P>

<P><B>ל,יא</B> כי המצוה הזאת, אשר אנכי מצוך היום--לא-נפלאת הוא ממך, ולא רחקה הוא. 
<B>ל,יב</B> לא בשמים, הוא:  לאמר, מי יעלה-לנו השמימה ויקחה לנו, וישמענו אתה, ונעשנה. 
<B>ל,יג</B> ולא-מעבר לים, הוא:  לאמר, מי יעבר-לנו אל-עבר הים ויקחה לנו, וישמענו אתה, ונעשנה. 
<B>ל,יד</B> כי-קרוב אליך הדבר, מאד:  בפיך ובלבבך, לעשתו.  {ס}</P>

<P><B>ל,טו</B> ראה נתתי לפניך היום, את-החיים ואת-הטוב, ואת-המות, ואת-הרע. 
<B>ל,טז</B> אשר אנכי מצוך, היום, לאהבה את-יהוה אלהיך ללכת בדרכיו, ולשמר מצותיו וחקתיו ומשפטיו; וחיית ורבית--וברכך יהוה אלהיך, בארץ אשר-אתה בא-שמה לרשתה. 
<B>ל,יז</B> ואם-יפנה לבבך, ולא תשמע; ונדחת, והשתחוית לאלהים אחרים--ועבדתם. 
<B>ל,יח</B> הגדתי לכם היום, כי אבד תאבדון:  לא-תאריכן ימים, על-האדמה, אשר אתה עבר את-הירדן, לבוא שמה לרשתה. 
<B>ל,יט</B> העדתי בכם היום, את-השמים ואת-הארץ--החיים והמות נתתי לפניך, הברכה והקללה; ובחרת, בחיים--למען תחיה, אתה וזרעך. 
<B>ל,כ</B> לאהבה את-יהוה אלהיך, לשמע בקלו ולדבקה-בו:  כי הוא חייך, וארך ימיך--לשבת על-האדמה אשר נשבע יהוה לאבתיך לאברהם ליצחק וליעקב, לתת להם.  {פ}</P>

<P><B>לא,א</B> וילך, משה; וידבר את-הדברים האלה, אל-כל-ישראל. 
<B>לא,ב</B> ויאמר אלהם, בן-מאה ועשרים שנה אנכי היום--לא-אוכל עוד, לצאת ולבוא; ויהוה אמר אלי, לא תעבר את-הירדן הזה. 
<B>לא,ג</B> יהוה אלהיך הוא עבר לפניך, הוא-ישמיד את-הגוים האלה מלפניך--וירשתם; יהושע, הוא עבר לפניך, כאשר, דבר יהוה. 
<B>לא,ד</B> ועשה יהוה, להם, כאשר עשה לסיחון ולעוג מלכי האמרי, ולארצם--אשר השמיד, אתם. 
<B>לא,ה</B> ונתנם יהוה, לפניכם; ועשיתם להם--ככל-המצוה, אשר צויתי אתכם. 
<B>לא,ו</B> חזקו ואמצו, אל-תיראו ואל-תערצו מפניהם:  כי יהוה אלהיך, הוא ההלך עמך--לא ירפך, ולא יעזבך.  {ס}</P>

<P><B>לא,ז</B> ויקרא משה ליהושע, ויאמר אליו לעיני כל-ישראל חזק ואמץ--כי אתה תבוא את-העם הזה, אל-הארץ אשר נשבע יהוה לאבתם לתת להם; ואתה, תנחילנה אותם. 
<B>לא,ח</B> ויהוה הוא ההלך לפניך, הוא יהיה עמך--לא ירפך, ולא יעזבך; לא תירא, ולא תחת. 
<B>לא,ט</B> ויכתב משה, את-התורה הזאת, ויתנה אל-הכהנים בני לוי, הנשאים את-ארון ברית יהוה; ואל-כל-זקני, ישראל. 
<B>לא,י</B> ויצו משה, אותם לאמר:  מקץ שבע שנים, במעד שנת השמטה--בחג הסכות. 
<B>לא,יא</B> בבוא כל-ישראל, לראות את-פני יהוה אלהיך, במקום, אשר יבחר:  תקרא את-התורה הזאת, נגד כל-ישראל--באזניהם. 
<B>לא,יב</B> הקהל את-העם, האנשים והנשים והטף, וגרך, אשר בשעריך--למען ישמעו ולמען ילמדו, ויראו את-יהוה אלהיכם, ושמרו לעשות, את-כל-דברי התורה הזאת. 
<B>לא,יג</B> ובניהם אשר לא-ידעו, ישמעו ולמדו--ליראה, את-יהוה אלהיכם:  כל-הימים, אשר אתם חיים על-האדמה, אשר אתם עברים את-הירדן שמה, לרשתה.  {פ}</P>

<P><B>לא,יד</B> ויאמר יהוה אל-משה, הן קרבו ימיך למות--קרא את-יהושע והתיצבו באהל מועד, ואצונו; וילך משה ויהושע, ויתיצבו באהל מועד. 
<B>לא,טו</B> וירא יהוה באהל, בעמוד ענן; ויעמד עמוד הענן, על-פתח האהל. 
<B>לא,טז</B> ויאמר יהוה אל-משה, הנך שכב עם-אבתיך; וקם העם הזה וזנה אחרי אלהי נכר-הארץ, אשר הוא בא-שמה בקרבו, ועזבני, והפר את-בריתי אשר כרתי אתו. 
<B>לא,יז</B> וחרה אפי בו ביום-ההוא ועזבתים והסתרתי פני מהם, והיה לאכל, ומצאהו רעות רבות, וצרות; ואמר, ביום ההוא, הלא על כי-אין אלהי בקרבי, מצאוני הרעות האלה. 
<B>לא,יח</B> ואנכי, הסתר אסתיר פני ביום ההוא, על כל-הרעה, אשר עשה:  כי פנה, אל-אלהים אחרים. 
<B>לא,יט</B> ועתה, כתבו לכם את-השירה הזאת, ולמדה את-בני-ישראל, שימה בפיהם:  למען תהיה-לי השירה הזאת, לעד--בבני ישראל. 
<B>לא,כ</B> כי-אביאנו אל-האדמה אשר-נשבעתי לאבתיו, זבת חלב ודבש, ואכל ושבע, ודשן; ופנה אל-אלהים אחרים, ועבדום, ונאצוני, והפר את-בריתי. 
<B>לא,כא</B> והיה כי-תמצאן אתו רעות רבות, וצרות, וענתה השירה הזאת לפניו לעד, כי לא תשכח מפי זרעו:  כי ידעתי את-יצרו, אשר הוא עשה היום, בטרם אביאנו, אל-הארץ אשר נשבעתי. 
<B>לא,כב</B> ויכתב משה את-השירה הזאת, ביום ההוא; וילמדה, את-בני ישראל. 
<B>לא,כג</B> ויצו את-יהושע בן-נון, ויאמר חזק ואמץ--כי אתה תביא את-בני ישראל, אל-הארץ אשר-נשבעתי להם; ואנכי, אהיה עמך. 
<B>לא,כד</B> ויהי ככלות משה, לכתב את-דברי התורה-הזאת--על-ספר:  עד, תמם. 
<B>לא,כה</B> ויצו משה את-הלוים, נשאי ארון ברית-יהוה לאמר. 
<B>לא,כו</B> לקח, את ספר התורה הזה, ושמתם אתו, מצד ארון ברית-יהוה אלהיכם; והיה-שם בך, לעד. 
<B>לא,כז</B> כי אנכי ידעתי את-מריך, ואת-ערפך הקשה; הן בעודני חי עמכם היום, ממרים היתם עם-יהוה, ואף, כי-אחרי מותי. 
<B>לא,כח</B> הקהילו אלי את-כל-זקני שבטיכם, ושטריכם; ואדברה באזניהם, את הדברים האלה, ואעידה בם, את-השמים ואת-הארץ. 
<B>לא,כט</B> כי ידעתי, אחרי מותי כי-השחת תשחתון, וסרתם מן-הדרך, אשר צויתי אתכם; וקראת אתכם הרעה, באחרית הימים--כי-תעשו את-הרע בעיני יהוה, להכעיסו במעשה ידיכם. 
<B>לא,ל</B> וידבר משה, באזני כל-קהל ישראל, את-דברי השירה, הזאת--עד, תמם.  {ש}</P>

<P><B>לב,א</B> האזינו השמים, ואדברה;  {ס}  ותשמע הארץ, אמרי-פי.  {ר}<BR>
<B>לב,ב</B> יערף כמטר לקחי,  {ס}  תזל כטל אמרתי,  {ר}<BR> כשעירם עלי-דשא,  {ס}  וכרביבים עלי-עשב.  {ר}<BR>
<B>לב,ג</B> כי שם יהוה, אקרא:  {ס}  הבו גדל, לאלהינו.  {ר}<BR>
<B>לב,ד</B> הצור תמים פעלו,  {ס}  כי כל-דרכיו משפט:  {ר}<BR> אל אמונה ואין עול,  {ס}  צדיק וישר הוא.  {ר}<BR>
<B>לב,ה</B> שחת לו לא, בניו מומם:  {ס}  דור עקש, ופתלתל.  {ר}<BR>
<B>לב,ו</B> <BIG>ה</BIG> ליהוה, תגמלו-זאת--  {ס}  עם נבל, ולא חכם:  {ר}<BR> הלוא-הוא אביך קנך,  {ס}  הוא עשך ויכננך.  {ר}<BR>
<B>לב,ז</B> זכר ימות עולם, בינו שנות דר-ודר;  {ס}  שאל אביך ויגדך, זקניך ויאמרו לך.  {ר}<BR>
<B>לב,ח</B> בהנחל עליון גוים,  {ס}  בהפרידו בני אדם;  {ר}<BR> יצב גבלת עמים,  {ס}  למספר בני ישראל.  {ר}<BR>
<B>לב,ט</B> כי חלק יהוה, עמו:  {ס}  יעקב, חבל נחלתו.  {ר}<BR>
<B>לב,י</B> ימצאהו בארץ מדבר,  {ס}  ובתהו ילל ישמן;  {ר}<BR> יסבבנהו, יבוננהו--  {ס}  יצרנהו, כאישון עינו.  {ר}<BR>
<B>לב,יא</B> כנשר יעיר קנו, על-גוזליו ירחף;  {ס}  יפרש כנפיו יקחהו, ישאהו על-אברתו.  {ר}<BR>
<B>לב,יב</B> יהוה, בדד ינחנו;  {ס}  ואין עמו, אל נכר.  {ר}<BR>
<B>לב,יג</B> ירכבהו על-במותי (במתי) ארץ,  {ס}  ויאכל תנובת שדי;  {ר}<BR> וינקהו דבש מסלע,  {ס}  ושמן מחלמיש צור.  {ר}<BR>
<B>לב,יד</B> חמאת בקר וחלב צאן,  {ס}  עם-חלב כרים ואילים  {ר}<BR> בני-בשן ועתודים,  {ס}  עם-חלב, כליות חטה;  {ר}<BR> ודם-ענב, תשתה-חמר.  {ס} 
<B>לב,טו</B> וישמן ישרון ויבעט,  {ר}<BR> שמנת עבית כשית;  {ס}  ויטש אלוה עשהו,  {ר}<BR> וינבל צור ישעתו.  {ס} 
<B>לב,טז</B> יקנאהו, בזרים;  {ר}<BR> בתועבת, יכעיסהו.  {ס} 
<B>לב,יז</B> יזבחו, לשדים לא אלה--  {ר}<BR> אלהים, לא ידעום;  {ס}  חדשים מקרב באו,  {ר}<BR> לא שערום אבתיכם.  {ס} 
<B>לב,יח</B> צור ילדך, תש<SMALL>י</SMALL>;  {ר}<BR> ותשכח, אל מחללך.  {ס} 
<B>לב,יט</B> וירא יהוה, וינאץ,  {ר}<BR> מכעס בניו, ובנתיו.  {ס} 
<B>לב,כ</B> ויאמר, אסתירה פני מהם--  {ר}<BR> אראה, מה אחריתם:  {ס}  כי דור תהפכת המה,  {ר}<BR> בנים לא-אמן בם.  {ס} 
<B>לב,כא</B> הם קנאוני בלא-אל,  {ר}<BR> כעסוני בהבליהם;  {ס}  ואני אקניאם בלא-עם,  {ר}<BR> בגוי נבל אכעיסם.  {ס} 
<B>לב,כב</B> כי-אש קדחה באפי,  {ר}<BR> ותיקד עד-שאול תחתית;  {ס}  ותאכל ארץ ויבלה,  {ר}<BR> ותלהט מוסדי הרים.  {ס} 
<B>לב,כג</B> אספה עלימו, רעות;  {ר}<BR> חצי, אכלה-בם.  {ס} 
<B>לב,כד</B> מזי רעב ולחמי רשף,  {ר}<BR> וקטב מרירי;  {ס}  ושן-בהמת, אשלח-בם,  {ר}<BR> עם-חמת, זחלי עפר.  {ס} 
<B>לב,כה</B> מחוץ, תשכל-חרב, ומחדרים, אימה; גם-בחור,  {ר}<BR> גם-בתולה--יונק, עם-איש שיבה.  {ס} 
<B>לב,כו</B> אמרתי, אפאיהם;  {ר}<BR> אשביתה מאנוש, זכרם.  {ס} 
<B>לב,כז</B> לולי, כעס אויב אגור--  {ר}<BR> פן-ינכרו, צרימו:  {ס}  פן-יאמרו ידנו רמה,  {ר}<BR> ולא יהוה פעל כל-זאת.  {ס} 
<B>לב,כח</B> כי-גוי אבד עצות, המה;  {ר}<BR> ואין בהם, תבונה.  {ס} 
<B>לב,כט</B> לו חכמו, ישכילו זאת;  {ר}<BR> יבינו, לאחריתם.  {ס} 
<B>לב,ל</B> איכה ירדף אחד, אלף,  {ר}<BR> ושנים, יניסו רבבה:  {ס}  אם-לא כי-צורם מכרם,  {ר}<BR> ויהוה הסגירם.  {ס} 
<B>לב,לא</B> כי לא כצורנו, צורם;  {ר}<BR> ואיבינו, פלילים.  {ס} 
<B>לב,לב</B> כי-מגפן סדם גפנם,  {ר}<BR> ומשדמת עמרה:  {ס}  ענבמו, ענבי-רוש--  {ר}<BR> אשכלת מררת, למו.  {ס} 
<B>לב,לג</B> חמת תנינם, יינם;  {ר}<BR> וראש פתנים, אכזר.  {ס} 
<B>לב,לד</B> הלא-הוא, כמס עמדי;  {ר}<BR> חתום, באוצרתי.  {ס} 
<B>לב,לה</B> לי נקם ושלם,  {ר}<BR> לעת תמוט רגלם:  {ס}  כי קרוב יום אידם,  {ר}<BR> וחש עתדת למו.  {ס} 
<B>לב,לו</B> כי-ידין יהוה עמו,  {ר}<BR> ועל-עבדיו יתנחם:  {ס}  כי יראה כי-אזלת יד,  {ר}<BR> ואפס עצור ועזוב.  {ס} 
<B>לב,לז</B> ואמר, אי אלהימו--  {ר}<BR> צור, חסיו בו.  {ס} 
<B>לב,לח</B> אשר חלב זבחימו יאכלו,  {ר}<BR> ישתו יין נסיכם;  {ס}  יקומו, ויעזרכם--  {ר}<BR> יהי עליכם, סתרה.  {ס} 
<B>לב,לט</B> ראו עתה, כי אני אני הוא,  {ר}<BR> ואין אלהים, עמדי:  {ס}  אני אמית ואחיה,  {ר}<BR> מחצתי ואני ארפא,  {ס}  ואין מידי, מציל.  {ר}<BR>
<B>לב,מ</B> כי-אשא אל-שמים, ידי;  {ס}  ואמרתי, חי אנכי לעלם.  {ר}<BR>
<B>לב,מא</B> אם-שנותי ברק חרבי,  {ס}  ותאחז במשפט ידי;  {ר}<BR> אשיב נקם לצרי,  {ס}  ולמשנאי אשלם.  {ר}<BR>
<B>לב,מב</B> אשכיר חצי מדם,  {ס}  וחרבי תאכל בשר;  {ר}<BR> מדם חלל ושביה,  {ס}  מראש פרעות אויב.  {ר}<BR>
<B>לב,מג</B> הרנינו גוים עמו,  {ס}  כי דם-עבדיו יקום;  {ר}<BR> ונקם ישיב לצריו,  {ס}  וכפר אדמתו עמו.  {ר}<BR> {ש}</P>

<P><B>לב,מד</B> ויבא משה, וידבר את-כל-דברי השירה-הזאת--באזני העם:  הוא, והושע בן-נון. 
<B>לב,מה</B> ויכל משה, לדבר את-כל-הדברים האלה--אל-כל-ישראל. 
<B>לב,מו</B> ויאמר אלהם, שימו לבבכם, לכל-הדברים, אשר אנכי מעיד בכם היום:  אשר תצום, את-בניכם, לשמר לעשות, את-כל-דברי התורה הזאת. 
<B>לב,מז</B> כי לא-דבר רק הוא, מכם--כי-הוא, חייכם; ובדבר הזה, תאריכו ימים על-האדמה, אשר אתם עברים את-הירדן שמה, לרשתה.  {פ}</P>

<P><B>לב,מח</B> וידבר יהוה אל-משה, בעצם היום הזה לאמר. 
<B>לב,מט</B> עלה אל-הר העברים הזה הר-נבו, אשר בארץ מואב, אשר, על-פני ירחו; וראה את-ארץ כנען, אשר אני נתן לבני ישראל לאחזה. 
<B>לב,נ</B> ומת, בהר אשר אתה עלה שמה, והאסף, אל-עמיך:  כאשר-מת אהרן אחיך, בהר ההר, ויאסף, אל-עמיו. 
<B>לב,נא</B> על אשר מעלתם בי, בתוך בני ישראל, במי-מריבת קדש, מדבר-צן--על אשר לא-קדשתם אותי, בתוך בני ישראל. 
<B>לב,נב</B> כי מנגד, תראה את-הארץ; ושמה, לא תבוא--אל-הארץ, אשר-אני נתן לבני ישראל.  {פ}</P>

<P><B>לג,א</B> וזאת הברכה, אשר ברך משה איש האלהים--את-בני ישראל:  לפני, מותו. 
<B>לג,ב</B> ויאמר, יהוה מסיני בא וזרח משעיר למו--הופיע מהר פארן, ואתה מרבבת קדש; מימינו, אשדת (אש דת) למו. 
<B>לג,ג</B> אף חבב עמים, כל-קדשיו בידך; והם תכו לרגלך, ישא מדברתיך. 
<B>לג,ד</B> תורה צוה-לנו, משה:  מורשה, קהלת יעקב. 
<B>לג,ה</B> ויהי בישרון, מלך, בהתאסף ראשי עם, יחד שבטי ישראל. 
<B>לג,ו</B> יחי ראובן, ואל-ימת; ויהי מתיו, מספר.  {ס}</P>

<P><B>לג,ז</B> וזאת ליהודה, ויאמר, שמע יהוה קול יהודה, ואל-עמו תביאנו; ידיו רב לו, ועזר מצריו תהיה.  {פ}</P>

<P><B>לג,ח</B> וללוי אמר, תמיך ואוריך לאיש חסידך, אשר נסיתו במסה, תריבהו על-מי מריבה. 
<B>לג,ט</B> האמר לאביו ולאמו, לא ראיתיו, ואת-אחיו לא הכיר, ואת-בנו לא ידע:  כי שמרו אמרתך, ובריתך ינצרו. 
<B>לג,י</B> יורו משפטיך ליעקב, ותורתך לישראל; ישימו קטורה באפך, וכליל על-מזבחך. 
<B>לג,יא</B> ברך יהוה חילו, ופעל ידיו תרצה; מחץ מתנים קמיו ומשנאיו, מן-יקומון.  {ס}</P>

<P><B>לג,יב</B> לבנימן אמר--ידיד יהוה, ישכן לבטח עליו; חפף עליו כל-היום, ובין כתפיו שכן.  {ס}</P>

<P><B>לג,יג</B> וליוסף אמר, מברכת יהוה ארצו, ממגד שמים מטל, ומתהום רבצת תחת. 
<B>לג,יד</B> וממגד, תבואת שמש; וממגד, גרש ירחים. 
<B>לג,טו</B> ומראש, הררי-קדם; וממגד, גבעות עולם. 
<B>לג,טז</B> וממגד, ארץ ומלאה, ורצון שכני, סנה; תבואתה לראש יוסף, ולקדקד נזיר אחיו. 
<B>לג,יז</B> בכור שורו הדר לו, וקרני ראם קרניו--בהם עמים ינגח יחדו, אפסי-ארץ; והם רבבות אפרים, והם אלפי מנשה.  {ס}</P>

<P><B>לג,יח</B> ולזבולן אמר, שמח זבולן בצאתך; ויששכר, באהליך. 
<B>לג,יט</B> עמים, הר-יקראו--שם, יזבחו זבחי-צדק:  כי שפע ימים יינקו, ושפני טמוני חול.  {ס}</P>

<P><B>לג,כ</B> ולגד אמר, ברוך מרחיב גד:  כלביא שכן, וטרף זרוע אף-קדקד. 
<B>לג,כא</B> וירא ראשית לו, כי-שם חלקת מחקק ספון; ויתא, ראשי עם--צדקת יהוה עשה, ומשפטיו עם-ישראל.  {ס}</P>

<P><B>לג,כב</B> ולדן אמר, דן גור אריה; יזנק, מן-הבשן. 
<B>לג,כג</B> ולנפתלי אמר--נפתלי שבע רצון, ומלא ברכת יהוה; ים ודרום, ירשה.  {ס}</P>

<P><B>לג,כד</B> ולאשר אמר, ברוך מבנים אשר; יהי רצוי אחיו, וטבל בשמן רגלו. 
<B>לג,כה</B> ברזל ונחשת, מנעלך; וכימיך, דבאך. 
<B>לג,כו</B> אין כאל, ישרון:  רכב שמים בעזרך, ובגאותו שחקים. 
<B>לג,כז</B> מענה אלהי קדם, ומתחת זרעת עולם; ויגרש מפניך אויב, ויאמר השמד. 
<B>לג,כח</B> וישכן ישראל בטח בדד עין יעקב, אל-ארץ דגן ותירוש; אף-שמיו, יערפו טל. 
<B>לג,כט</B> אשריך ישראל מי כמוך, עם נושע ביהוה, מגן עזרך, ואשר-חרב גאותך; ויכחשו איביך לך, ואתה על-במותימו תדרך.  {ס}</P>

<P><B>לד,א</B> ויעל משה מערבת מואב, אל-הר נבו, ראש הפסגה, אשר על-פני ירחו; ויראהו יהוה את-כל-הארץ את-הגלעד, עד-דן. 
<B>לד,ב</B> ואת, כל-נפתלי, ואת-ארץ אפרים, ומנשה; ואת כל-ארץ יהודה, עד הים האחרון. 
<B>לד,ג</B> ואת-הנגב, ואת-הככר בקעת ירחו עיר התמרים--עד-צער. 
<B>לד,ד</B> ויאמר יהוה אליו, זאת הארץ אשר נשבעתי לאברהם ליצחק וליעקב לאמר, לזרעך, אתננה; הראיתיך בעיניך, ושמה לא תעבר. 
<B>לד,ה</B> וימת שם משה עבד-יהוה, בארץ מואב--על-פי יהוה. 
<B>לד,ו</B> ויקבר אתו בגי בארץ מואב, מול בית פעור; ולא-ידע איש את-קברתו, עד היום הזה. 
<B>לד,ז</B> ומשה, בן-מאה ועשרים שנה--במתו; לא-כהתה עינו, ולא-נס לחה. 
<B>לד,ח</B> ויבכו בני ישראל את-משה בערבת מואב, שלשים יום; ויתמו, ימי בכי אבל משה. 
<B>לד,ט</B> ויהושע בן-נון, מלא רוח חכמה--כי-סמך משה את-ידיו, עליו; וישמעו אליו בני-ישראל ויעשו, כאשר צוה יהוה את-משה. 
<B>לד,י</B> ולא-קם נביא עוד בישראל, כמשה, אשר ידעו יהוה, פנים אל-פנים. 
<B>לד,יא</B> לכל-האתת והמופתים, אשר שלחו יהוה, לעשות, בארץ מצרים--לפרעה ולכל-עבדיו, ולכל-ארצו. 
<B>לד,יב</B> ולכל היד החזקה, ולכל המורא הגדול, אשר עשה משה, לעיני כל-ישראל.  {ש}</P>
</BODY></HTML>
