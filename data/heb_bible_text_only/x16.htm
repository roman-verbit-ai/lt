<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - עובדיה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>עובדיה</H1>

<P><B>א,א</B> חזון, עבדיה:  כה-אמר אדני יהוה לאדום, שמועה שמענו מאת יהוה וציר בגוים שלח--קומו ונקומה עליה, למלחמה. 
<B>א,ב</B> הנה קטן נתתיך, בגוים:  בזוי אתה, מאד. 
<B>א,ג</B> זדון לבך השיאך, שכני בחגוי-סלע מרום שבתו; אמר בלבו, מי יורדני ארץ. 
<B>א,ד</B> אם-תגביה כנשר, ואם-בין כוכבים שים קנך--משם אורידך, נאם-יהוה. 
<B>א,ה</B> אם-גנבים באו-לך, אם-שודדי לילה--איך נדמיתה, הלוא יגנבו דים; אם-בצרים באו לך, הלוא ישאירו עללות. 
<B>א,ו</B> איך נחפשו עשו, נבעו מצפניו. 
<B>א,ז</B> עד-הגבול שלחוך, כל אנשי בריתך--השיאוך יכלו לך, אנשי שלמך; לחמך, ישימו מזור תחתיך--אין תבונה, בו. 
<B>א,ח</B> הלוא ביום ההוא, נאם-יהוה, והאבדתי חכמים מאדום, ותבונה מהר עשו. 
<B>א,ט</B> וחתו גבוריך, תימן, למען יכרת-איש מהר עשו, מקטל. 
<B>א,י</B> מחמס אחיך יעקב, תכסך בושה; ונכרת, לעולם. 
<B>א,יא</B> ביום עמדך מנגד, ביום שבות זרים חילו; ונכרים באו שערו, ועל-ירושלם ידו גורל--גם-אתה, כאחד מהם. 
<B>א,יב</B> ואל-תרא ביום-אחיך, ביום נכרו, ואל-תשמח לבני-יהודה, ביום אבדם; ואל-תגדל פיך, ביום צרה. 
<B>א,יג</B> אל-תבוא בשער-עמי ביום אידם, אל-תרא גם-אתה ברעתו ביום אידו; ואל-תשלחנה בחילו, ביום אידו. 
<B>א,יד</B> ואל-תעמד, על-הפרק, להכרית, את-פליטיו; ואל-תסגר שרידיו, ביום צרה. 
<B>א,טו</B> כי-קרוב יום-יהוה, על-כל-הגוים:  כאשר עשית יעשה לך, גמלך ישוב בראשך. 
<B>א,טז</B> כי, כאשר שתיתם על-הר קדשי, ישתו כל-הגוים, תמיד; ושתו ולעו, והיו כלוא היו. 
<B>א,יז</B> ובהר ציון תהיה פליטה, והיה קדש; וירשו בית יעקב, את מורשיהם. 
<B>א,יח</B> והיה בית-יעקב אש ובית יוסף להבה, ובית עשו לקש, ודלקו בהם, ואכלום; ולא-יהיה שריד לבית עשו, כי יהוה דבר. 
<B>א,יט</B> וירשו הנגב את-הר עשו, והשפלה את-פלשתים, וירשו את-שדה אפרים, ואת שדה שמרון; ובנימן, את-הגלעד. 
<B>א,כ</B> וגלת החל-הזה לבני ישראל אשר-כנענים, עד-צרפת, וגלת ירושלם, אשר בספרד--ירשו, את ערי הנגב. 
<B>א,כא</B> ועלו מושעים בהר ציון, לשפט את-הר עשו; והיתה ליהוה, המלוכה.  {ש}</P>
</BODY></HTML>
