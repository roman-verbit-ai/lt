<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - נחום</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>נחום</H1>

<P><B>א,א</B> משא, נינוה--ספר חזון נחום, האלקשי. 
<B>א,ב</B> אל קנוא ונקם יהוה, נקם יהוה ובעל חמה; נקם יהוה לצריו, ונוטר הוא לאיביו. 
<B>א,ג</B> יהוה, ארך אפים וגדול- (וגדל-) כח, ונקה, לא ינקה; יהוה, ב<SMALL>ס</SMALL>ופה ובשערה דרכו, וענן, אבק רגליו. 
<B>א,ד</B> גוער בים ויבשהו, וכל-הנהרות החריב; אמלל בשן וכרמל, ופרח לבנון אמלל. 
<B>א,ה</B> הרים רעשו ממנו, והגבעות התמגגו; ותשא הארץ מפניו, ותבל וכל-יושבי בה. 
<B>א,ו</B> לפני זעמו מי יעמוד, ומי יקום בחרון אפו; חמתו נתכה כאש, והצרים נתצו ממנו. 
<B>א,ז</B> טוב יהוה, למעוז ביום צרה; וידע, חסי בו. 
<B>א,ח</B> ובשטף עבר, כלה יעשה מקומה; ואיביו, ירדף-חשך. 
<B>א,ט</B> מה-תחשבון, אל-יהוה--כלה, הוא עשה; לא-תקום פעמים, צרה. 
<B>א,י</B> כי עד-סירים סבכים, וכסבאם סבואים; אכלו--כקש יבש, מלא. 
<B>א,יא</B> ממך יצא, חשב על-יהוה רעה--יעץ, בליעל.  {ס}</P>

<P><B>א,יב</B> כה אמר יהוה, אם-שלמים וכן רבים, וכן נגוזו, ועבר; וענתך--לא אענך, עוד. 
<B>א,יג</B> ועתה, אשבר מטהו מעליך; ומוסרתיך, אנתק. 
<B>א,יד</B> וצוה עליך יהוה, לא-יזרע משמך עוד; מבית אלהיך אכרית פסל ומסכה, אשים קברך--כי קלות.  {פ}</P>

<P><B>ב,א</B> הנה על-ההרים רגלי מבשר, משמיע שלום--חגי יהודה חגיך, שלמי נדריך:  כי לא יוסיף עוד לעבור- (לעבר-) בך בליעל, כלה נכרת. 
<B>ב,ב</B> עלה מפיץ על-פניך, נצור מצורה; צפה-דרך חזק מתנים, אמץ כח מאד. 
<B>ב,ג</B> כי שב יהוה את-גאון יעקב, כגאון ישראל:  כי בקקום בקקים, וזמריהם שחתו. 
<B>ב,ד</B> מגן גבריהו מאדם, אנשי-חיל מתלעים, באש-פלדת הרכב, ביום הכינו; והברשים, הרעלו. 
<B>ב,ה</B> בחוצות יתהוללו הרכב, ישתקשקון ברחבות:  מראיהן, כלפידים--כברקים, ירוצצו. 
<B>ב,ו</B> יזכר, אדיריו--יכשלו, בהלכותם (בהליכתם); ימהרו, חומתה, והכן, הסכך. 
<B>ב,ז</B> שערי הנהרות, נפתחו; וההיכל, נמוג. 
<B>ב,ח</B> והצב, גלתה העלתה; ואמהתיה, מנהגות כקול יונים, מתפפת, על-לבבהן. 
<B>ב,ט</B> ונינוה כברכת-מים, מימי היא; והמה נסים, עמדו עמדו ואין מפנה. 
<B>ב,י</B> בזו כסף, בזו זהב; ואין קצה, לתכונה--כבד, מכל כלי חמדה. 
<B>ב,יא</B> בוקה ומבוקה, ומבלקה; ולב נמס ופק ברכים, וחלחלה בכל-מתנים, ופני כלם, קבצו פארור. 
<B>ב,יב</B> איה מעון אריות, ומרעה הוא לכפרים--אשר הלך אריה לביא שם גור אריה, ואין מחריד. 
<B>ב,יג</B> אריה טרף בדי גרותיו, ומחנק ללבאתיו; וימלא-טרף חריו, ומענתיו טרפה. 
<B>ב,יד</B> הנני אליך, נאם יהוה צבאות, והבערתי בעשן רכבה, וכפיריך תאכל חרב; והכרתי מארץ טרפך, ולא-ישמע עוד קול מלאככה.  {פ}</P>

<P><B>ג,א</B> הוי, עיר דמים; כלה, כחש פרק מלאה--לא ימיש, טרף. 
<B>ג,ב</B> קול שוט, וקול רעש אופן; וסוס דהר, ומרכבה מרקדה. 
<B>ג,ג</B> פרש מעלה, ולהב חרב וברק חנית, ורב חלל, וכבד פגר; ואין קצה לגויה, יכשלו (וכשלו) בגויתם. 
<B>ג,ד</B> מרב זנוני זונה, טובת חן בעלת כשפים; המכרת גוים בזנוניה, ומשפחות בכשפיה. 
<B>ג,ה</B> הנני אליך, נאם יהוה צבאות, וגליתי שוליך, על-פניך; והראיתי גוים מערך, וממלכות קלונך. 
<B>ג,ו</B> והשלכתי עליך שקצים, ונבלתיך; ושמתיך, כראי. 
<B>ג,ז</B> והיה כל-ראיך, ידוד ממך, ואמר שדדה נינוה, מי ינוד לה; מאין אבקש מנחמים, לך. 
<B>ג,ח</B> התיטבי, מנא אמון, הישבה ביארים, מים סביב לה--אשר-חיל ים, מים חומתה. 
<B>ג,ט</B> כוש עצמה ומצרים, ואין קצה; פוט ולובים, היו בעזרתך. 
<B>ג,י</B> גם-היא, לגלה הלכה בשבי--גם עלליה ירטשו, בראש כל-חוצות; ועל-נכבדיה ידו גורל, וכל-גדוליה רתקו בזקים. 
<B>ג,יא</B> גם-את תשכרי, תהי נעלמה; גם-את תבקשי מעוז, מאויב. 
<B>ג,יב</B> כל-מבצריך--תאנים, עם-בכורים; אם-ינועו, ונפלו על-פי אוכל. 
<B>ג,יג</B> הנה עמך נשים, בקרבך, לאיביך, פתוח נפתחו שערי ארצך; אכלה אש, בריחיך. 
<B>ג,יד</B> מי מצור שאבי-לך, חזקי מבצריך; באי בטיט ורמסי בחמר, החזיקי מלבן. 
<B>ג,טו</B> שם, תאכלך אש--תכריתך חרב, תאכלך כילק; התכבד כילק, התכבדי כארבה. 
<B>ג,טז</B> הרבית, רכליך, מכוכבי, השמים; ילק פשט, ויעף. 
<B>ג,יז</B> מנזריך, כארבה, וטפסריך, כגוב גבי; החונים בגדרות, ביום קרה--שמש זרחה ונודד, ולא-נודע מקומו אים. 
<B>ג,יח</B> נמו רעיך מלך אשור, ישכנו אדיריך; נפשו עמך על-ההרים, ואין מקבץ. 
<B>ג,יט</B> אין-כהה לשברך, נחלה מכתך; כל שמעי שמעך, תקעו כף עליך--כי על-מי לא-עברה רעתך, תמיד.  {ש}</P>
</BODY></HTML>
