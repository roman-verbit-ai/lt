<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - ישעיהו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>ישעיהו</H1>

<P><B>א,א</B> חזון, ישעיהו בן-אמוץ, אשר חזה, על-יהודה וירושלם--בימי עזיהו יותם אחז יחזקיהו, מלכי יהודה. 
<B>א,ב</B> שמעו שמים והאזיני ארץ, כי יהוה דבר:  בנים גדלתי ורוממתי, והם פשעו בי. 
<B>א,ג</B> ידע שור קנהו, וחמור אבוס בעליו; ישראל לא ידע, עמי לא התבונן. 
<B>א,ד</B> הוי גוי חטא, עם כבד עון--זרע מרעים, בנים משחיתים; עזבו את-יהוה, נאצו את-קדוש ישראל--נזרו אחור. 
<B>א,ה</B> על מה תכו עוד, תוסיפו סרה; כל-ראש לחלי, וכל-לבב דוי. 
<B>א,ו</B> מכף-רגל ועד-ראש אין-בו מתם, פצע וחבורה ומכה טריה; לא-זרו ולא חבשו, ולא רככה בשמן. 
<B>א,ז</B> ארצכם שממה, עריכם שרפות אש; אדמתכם, לנגדכם זרים אכלים אתה, ושממה, כמהפכת זרים. 
<B>א,ח</B> ונותרה בת-ציון, כסכה בכרם; כמלונה במקשה, כעיר נצורה. 
<B>א,ט</B> לולי יהוה צבאות, הותיר לנו שריד כמעט--כסדם היינו, לעמרה דמינו.  {פ}</P>

<P><B>א,י</B> שמעו דבר-יהוה, קציני סדם; האזינו תורת אלהינו, עם עמרה. 
<B>א,יא</B> למה-לי רב-זבחיכם יאמר יהוה, שבעתי עלות אילים וחלב מריאים; ודם פרים וכבשים ועתודים, לא חפצתי. 
<B>א,יב</B> כי תבאו, לראות פני--מי-בקש זאת מידכם, רמס חצרי. 
<B>א,יג</B> לא תוסיפו, הביא מנחת-שוא--קטרת תועבה היא, לי; חדש ושבת קרא מקרא, לא-אוכל און ועצרה. 
<B>א,יד</B> חדשיכם ומועדיכם שנאה נפשי, היו עלי לטרח; נלאיתי, נשא. 
<B>א,טו</B> ובפרשכם כפיכם, אעלים עיני מכם--גם כי-תרבו תפלה, אינני שמע:  ידיכם, דמים מלאו. 
<B>א,טז</B> רחצו, הזכו--הסירו רע מעלליכם, מנגד עיני:  חדלו, הרע. 
<B>א,יז</B> למדו היטב דרשו משפט, אשרו חמוץ; שפטו יתום, ריבו אלמנה.  {ס}</P>

<P><B>א,יח</B> לכו-נא ונוכחה, יאמר יהוה; אם-יהיו חטאיכם כשנים כשלג ילבינו, אם-יאדימו כתולע כצמר יהיו. 
<B>א,יט</B> אם-תאבו, ושמעתם--טוב הארץ, תאכלו. 
<B>א,כ</B> ואם-תמאנו, ומריתם--חרב תאכלו, כי פי יהוה דבר.  {פ}</P>

<P><B>א,כא</B> איכה היתה לזונה, קריה נאמנה; מלאתי משפט, צדק ילין בה--ועתה מרצחים. 
<B>א,כב</B> כספך, היה לסיגים; סבאך, מהול במים. 
<B>א,כג</B> שריך סוררים, וחברי גנבים--כלו אהב שחד, ורדף שלמנים; יתום לא ישפטו, וריב אלמנה לא-יבוא אליהם.  {ס}</P>

<P><B>א,כד</B> לכן, נאם האדון יהוה צבאות--אביר, ישראל:  הוי אנחם מצרי, ואנקמה מאויבי. 
<B>א,כה</B> ואשיבה ידי עליך, ואצרף כבר סיגיך; ואסירה, כל-בדיליך. 
<B>א,כו</B> ואשיבה שפטיך כבראשנה, ויעציך כבתחלה; אחרי-כן, יקרא לך עיר הצדק--קריה, נאמנה. 
<B>א,כז</B> ציון, במשפט תפדה; ושביה, בצדקה. 
<B>א,כח</B> ושבר פשעים וחטאים, יחדו; ועזבי יהוה, יכלו. 
<B>א,כט</B> כי יבשו, מאילים אשר חמדתם; ותחפרו--מהגנות, אשר בחרתם. 
<B>א,ל</B> כי תהיו, כאלה נבלת עלה; וכגנה, אשר-מים אין לה. 
<B>א,לא</B> והיה החסן לנערת, ופעלו לניצוץ; ובערו שניהם יחדו, ואין מכבה.  {פ}</P>

<P><B>ב,א</B> הדבר אשר חזה, ישעיהו בן-אמוץ, על-יהודה, וירושלם. 
<B>ב,ב</B> והיה באחרית הימים, נכון יהיה הר בית-יהוה בראש ההרים, ונשא, מגבעות; ונהרו אליו, כל-הגוים. 
<B>ב,ג</B> והלכו עמים רבים, ואמרו לכו ונעלה אל-הר-יהוה אל-בית אלהי יעקב, וירנו מדרכיו, ונלכה בארחתיו:  כי מציון תצא תורה, ודבר-יהוה מירושלם. 
<B>ב,ד</B> ושפט בין הגוים, והוכיח לעמים רבים; וכתתו חרבותם לאתים, וחניתותיהם למזמרות--לא-ישא גוי אל-גוי חרב, ולא-ילמדו עוד מלחמה.  {פ}</P>

<P><B>ב,ה</B> בית, יעקב--לכו ונלכה, באור יהוה. 
<B>ב,ו</B> כי נטשתה, עמך בית יעקב--כי מלאו מקדם, ועננים כפלשתים; ובילדי נכרים, ישפיקו. 
<B>ב,ז</B> ותמלא ארצו כסף וזהב, ואין קצה לאצרתיו; ותמלא ארצו סוסים, ואין קצה למרכבתיו. 
<B>ב,ח</B> ותמלא ארצו, אלילים:  למעשה ידיו ישתחוו, לאשר עשו אצבעתיו. 
<B>ב,ט</B> וישח אדם, וישפל-איש; ואל-תשא, להם. 
<B>ב,י</B> בוא בצור, והטמן בעפר, מפני פחד יהוה, ומהדר גאנו. 
<B>ב,יא</B> עיני גבהות אדם, שפל, ושח, רום אנשים; ונשגב יהוה לבדו, ביום ההוא.  {פ}</P>

<P><B>ב,יב</B> כי יום ליהוה צבאות, על כל-גאה--ורם; ועל, כל-נשא ושפל. 
<B>ב,יג</B> ועל כל-ארזי הלבנון, הרמים והנשאים; ועל, כל-אלוני הבשן. 
<B>ב,יד</B> ועל, כל-ההרים הרמים; ועל, כל-הגבעות הנשאות. 
<B>ב,טו</B> ועל, כל-מגדל גבה; ועל, כל-חומה בצורה. 
<B>ב,טז</B> ועל, כל-אניות תרשיש; ועל, כל-שכיות החמדה. 
<B>ב,יז</B> ושח גבהות האדם, ושפל רום אנשים; ונשגב יהוה לבדו, ביום ההוא. 
<B>ב,יח</B> והאלילים, כליל יחלף. 
<B>ב,יט</B> ובאו במערות צרים, ובמחלות עפר--מפני פחד יהוה, ומהדר גאונו, בקומו, לערץ הארץ. 
<B>ב,כ</B> ביום ההוא, ישליך האדם, את אלילי כספו, ואת אלילי זהבו--אשר עשו-לו להשתחות, לחפר פרות ולעטלפים. 
<B>ב,כא</B> לבוא בנקרות הצרים, ובסעפי הסלעים--מפני פחד יהוה, ומהדר גאונו, בקומו, לערץ הארץ. 
<B>ב,כב</B> חדלו לכם מן-האדם, אשר נשמה באפו:  כי-במה נחשב, הוא.  {פ}</P>

<P><B>ג,א</B> כי הנה האדון יהוה צבאות, מסיר מירושלם ומיהודה, משען, ומשענה:  כל, משען-לחם, וכל, משען-מים. 
<B>ג,ב</B> גבור, ואיש מלחמה; שופט ונביא, וקסם וזקן. 
<B>ג,ג</B> שר-חמשים, ונשוא פנים; ויועץ וחכם חרשים, ונבון לחש. 
<B>ג,ד</B> ונתתי נערים, שריהם; ותעלולים, ימשלו-בם. 
<B>ג,ה</B> ונגש העם, איש באיש ואיש ברעהו; ירהבו, הנער בזקן, והנקלה, בנכבד. 
<B>ג,ו</B> כי-יתפש איש באחיו, בית אביו, שמלה לכה, קצין תהיה-לנו; והמכשלה הזאת, תחת ידך. 
<B>ג,ז</B> ישא ביום ההוא לאמר, לא-אהיה חבש, ובביתי, אין לחם ואין שמלה; לא תשימני, קצין עם. 
<B>ג,ח</B> כי כשלה ירושלם, ויהודה נפל:  כי-לשונם ומעלליהם אל-יהוה, למרות עני כבודו. 
<B>ג,ט</B> הכרת פניהם ענתה בם, וחטאתם כסדם הגידו לא כחדו; אוי לנפשם, כי-גמלו להם רעה. 
<B>ג,י</B> אמרו צדיק, כי-טוב:  כי-פרי מעלליהם, יאכלו. 
<B>ג,יא</B> אוי, לרשע רע:  כי-גמול ידיו, יעשה לו. 
<B>ג,יב</B> עמי נגשיו מעולל, ונשים משלו בו; עמי מאשריך מתעים, ודרך ארחתיך בלעו.  {פ}</P>

<P><B>ג,יג</B> נצב לריב, יהוה; ועמד, לדין עמים. 
<B>ג,יד</B> יהוה במשפט יבוא, עם-זקני עמו ושריו; ואתם בערתם הכרם, גזלת העני בבתיכם. 
<B>ג,טו</B> מלכם (מה-לכם) תדכאו עמי, ופני עניים תטחנו:  נאם-אדני יהוה, צבאות.  {ס}</P>

<P><B>ג,טז</B> ויאמר יהוה, יען כי גבהו בנות ציון, ותלכנה נטוות (נטויות) גרון, ומשקרות עינים; הלוך וטפף תלכנה, וברגליהם תעכסנה. 
<B>ג,יז</B> ושפח אדני, קדקד בנות ציון; ויהוה, פתהן יערה.  {ס}</P>

<P><B>ג,יח</B> ביום ההוא יסיר אדני, את תפארת העכסים והשביסים--והשהרנים. 
<B>ג,יט</B> הנטפות והשירות, והרעלות. 
<B>ג,כ</B> הפארים והצעדות והקשרים, ובתי הנפש והלחשים. 
<B>ג,כא</B> הטבעות, ונזמי האף. 
<B>ג,כב</B> המחלצות, והמעטפות, והמטפחות, והחריטים. 
<B>ג,כג</B> והגלינים, והסדינים, והצניפות, והרדידים. 
<B>ג,כד</B> והיה תחת בשם מק יהיה, ותחת חגורה נקפה ותחת מעשה מקשה קרחה, ותחת פתיגיל, מחגרת שק:  כי-תחת, יפי. 
<B>ג,כה</B> מתיך, בחרב יפלו; וגבורתך, במלחמה. 
<B>ג,כו</B> ואנו ואבלו, פתחיה; ונקתה, לארץ תשב. 
<B>ד,א</B> והחזיקו שבע נשים באיש אחד, ביום ההוא לאמר, לחמנו נאכל, ושמלתנו נלבש:  רק, יקרא שמך עלינו--אסף, חרפתנו.  {ס}</P>

<P><B>ד,ב</B> ביום ההוא, יהיה צמח יהוה, לצבי, ולכבוד; ופרי הארץ לגאון ולתפארת, לפליטת ישראל. 
<B>ד,ג</B> והיה הנשאר בציון, והנותר בירושלם--קדוש, יאמר לו:  כל-הכתוב לחיים, בירושלם. 
<B>ד,ד</B> אם רחץ אדני, את צאת בנות-ציון, ואת-דמי ירושלם, ידיח מקרבה--ברוח משפט, וברוח בער. 
<B>ד,ה</B> וברא יהוה על כל-מכון הר-ציון ועל-מקראה, ענן יומם ועשן, ונגה אש להבה, לילה:  כי על-כל-כבוד, חפה. 
<B>ד,ו</B> וסכה תהיה לצל-יומם, מחרב; ולמחסה, ולמסתור, מזרם, וממטר.  {פ}</P>

<P><B>ה,א</B> אשירה נא לידידי, שירת דודי לכרמו:  כרם היה לידידי, בקרן בן-שמן. 
<B>ה,ב</B> ויעזקהו ויסקלהו, ויטעהו שרק, ויבן מגדל בתוכו, וגם-יקב חצב בו; ויקו לעשות ענבים, ויעש באשים. 
<B>ה,ג</B> ועתה יושב ירושלם, ואיש יהודה--שפטו-נא, ביני ובין כרמי. 
<B>ה,ד</B> מה-לעשות עוד לכרמי, ולא עשיתי בו:  מדוע קויתי לעשות ענבים, ויעש באשים. 
<B>ה,ה</B> ועתה אודיעה-נא אתכם, את אשר-אני עשה לכרמי:  הסר משוכתו והיה לבער, פרץ גדרו והיה למרמס. 
<B>ה,ו</B> ואשיתהו בתה, לא יזמר ולא יעדר, ועלה שמיר, ושית; ועל העבים אצוה, מהמטיר עליו מטר. 
<B>ה,ז</B> כי כרם יהוה צבאות, בית ישראל, ואיש יהודה, נטע שעשועיו; ויקו למשפט והנה משפח, לצדקה והנה צעקה.  {פ}</P>

<P><B>ה,ח</B> הוי, מגיעי בית בבית--שדה בשדה, יקריבו:  עד אפס מקום, והושבתם לבדכם בקרב הארץ. 
<B>ה,ט</B> באזני, יהוה צבאות:  אם-לא בתים רבים, לשמה יהיו--גדלים וטובים, מאין יושב. 
<B>ה,י</B> כי, עשרת צמדי-כרם, יעשו, בת אחת; וזרע חמר, יעשה איפה.  {ס}</P>

<P><B>ה,יא</B> הוי משכימי בבקר, שכר ירדפו; מאחרי בנשף, יין ידליקם. 
<B>ה,יב</B> והיה כנור ונבל, תף וחליל ויין--משתיהם; ואת פעל יהוה לא יביטו, ומעשה ידיו לא ראו. 
<B>ה,יג</B> לכן גלה עמי, מבלי-דעת; וכבודו מתי רעב, והמונו צחה צמא. 
<B>ה,יד</B> לכן, הרחיבה שאול נפשה, ופערה פיה, לבלי-חק; וירד הדרה והמונה ושאונה, ועלז בה. 
<B>ה,טו</B> וישח אדם, וישפל-איש; ועיני גבהים, תשפלנה. 
<B>ה,טז</B> ויגבה יהוה צבאות, במשפט; והאל, הקדוש, נקדש, בצדקה. 
<B>ה,יז</B> ורעו כבשים, כדברם; וחרבות מחים, גרים יאכלו.  {ס}</P>

<P><B>ה,יח</B> הוי משכי העון, בחבלי השוא; וכעבות העגלה, חטאה. 
<B>ה,יט</B> האמרים, ימהר יחישה מעשהו--למען נראה; ותקרב ותבואה, עצת קדוש ישראל--ונדעה.  {פ}</P>

<P><B>ה,כ</B> הוי האמרים לרע טוב, ולטוב רע:  שמים חשך לאור ואור לחשך, שמים מר למתוק ומתוק למר.  {ס}</P>

<P><B>ה,כא</B> הוי, חכמים בעיניהם; ונגד פניהם, נבנים.  {ס}</P>

<P><B>ה,כב</B> הוי, גבורים לשתות יין; ואנשי-חיל, למסך שכר. 
<B>ה,כג</B> מצדיקי רשע, עקב שחד; וצדקת צדיקים, יסירו ממנו.  {פ}</P>

<P><B>ה,כד</B> לכן כאכל קש לשון אש, וחשש להבה ירפה, שרשם כמק יהיה, ופרחם כאבק יעלה:  כי מאסו, את תורת יהוה צבאות, ואת אמרת קדוש-ישראל, נאצו. 
<B>ה,כה</B> על-כן חרה אף-יהוה בעמו ויט ידו עליו ויכהו, וירגזו ההרים, ותהי נבלתם כסוחה, בקרב חוצות; בכל-זאת לא-שב אפו, ועוד ידו נטויה. 
<B>ה,כו</B> ונשא-נס לגוים מרחוק, ושרק לו מקצה הארץ; והנה מהרה, קל יבוא. 
<B>ה,כז</B> אין-עיף ואין-כושל בו, לא ינום ולא יישן; ולא נפתח אזור חלציו, ולא נתק שרוך נעליו. 
<B>ה,כח</B> אשר חציו שנונים, וכל-קשתתיו דרכות; פרסות סוסיו כצר נחשבו, וגלגליו כסופה. 
<B>ה,כט</B> שאגה לו, כלביא; ושאג (ישאג) ככפירים וינהם ויאחז טרף, ויפליט ואין מציל. 
<B>ה,ל</B> וינהם עליו ביום ההוא, כנהמת-ים; ונבט לארץ, והנה-חשך, צר ואור, חשך בעריפיה.  {פ}</P>

<P><B>ו,א</B> בשנת-מות המלך עזיהו, ואראה את-אדני ישב על-כסא רם ונשא; ושוליו, מלאים את-ההיכל. 
<B>ו,ב</B> שרפים עמדים ממעל לו, שש כנפים שש כנפים לאחד:  בשתים יכסה פניו, ובשתים יכסה רגליו--ובשתים יעופף. 
<B>ו,ג</B> וקרא זה אל-זה ואמר, קדוש קדוש קדוש יהוה צבאות; מלא כל-הארץ, כבודו. 
<B>ו,ד</B> וינעו אמות הספים, מקול הקורא; והבית, ימלא עשן. 
<B>ו,ה</B> ואמר אוי-לי כי-נדמיתי, כי איש טמא-שפתים אנכי, ובתוך עם-טמא שפתים, אנכי יושב:  כי, את-המלך יהוה צבאות--ראו עיני. 
<B>ו,ו</B> ויעף אלי, אחד מן-השרפים, ובידו, רצפה; במלקחים--לקח, מעל המזבח. 
<B>ו,ז</B> ויגע על-פי--ויאמר, הנה נגע זה על-שפתיך; וסר עונך, וחטאתך תכפר. 
<B>ו,ח</B> ואשמע את-קול אדני, אמר, את-מי אשלח, ומי ילך-לנו; ואמר, הנני שלחני. 
<B>ו,ט</B> ויאמר, לך ואמרת לעם הזה:  שמעו שמוע ואל-תבינו, וראו ראו ואל-תדעו. 
<B>ו,י</B> השמן לב-העם הזה, ואזניו הכבד ועיניו השע:  פן-יראה בעיניו ובאזניו ישמע, ולבבו יבין ושב--ורפא לו. 
<B>ו,יא</B> ואמר, עד-מתי אדני; ויאמר עד אשר אם-שאו ערים מאין יושב, ובתים מאין אדם, והאדמה, תשאה שממה. 
<B>ו,יב</B> ורחק יהוה, את-האדם; ורבה העזובה, בקרב הארץ. 
<B>ו,יג</B> ועוד בה עשריה, ושבה והיתה לבער:  כאלה וכאלון, אשר בשלכת מצבת בם--זרע קדש, מצבתה.  {פ}</P>

<P><B>ז,א</B> ויהי בימי אחז בן-יותם בן-עזיהו מלך יהודה, עלה רצין מלך-ארם ופקח בן-רמליהו מלך-ישראל ירושלם, למלחמה, עליה; ולא יכל, להלחם עליה. 
<B>ז,ב</B> ויגד, לבית דוד לאמר, נחה ארם, על-אפרים; וינע לבבו ולבב עמו, כנוע עצי-יער מפני-רוח.  {ס}</P>

<P><B>ז,ג</B> ויאמר יהוה, אל-ישעיהו, צא-נא לקראת אחז, אתה ושאר ישוב בנך:  אל-קצה, תעלת הברכה העליונה--אל-מסלת, שדה כובס. 
<B>ז,ד</B> ואמרת אליו השמר והשקט אל-תירא, ולבבך אל-ירך, משני זנבות האודים העשנים, האלה--בחרי-אף רצין וארם, ובן-רמליהו. 
<B>ז,ה</B> יען, כי-יעץ עליך ארם--רעה:  אפרים ובן-רמליהו, לאמר. 
<B>ז,ו</B> נעלה ביהודה ונקיצנה, ונבקענה אלינו; ונמליך מלך בתוכה, את בן-טבאל.  {פ}</P>

<P><B>ז,ז</B> כה אמר, אדני יהוה:  לא תקום, ולא תהיה. 
<B>ז,ח</B> כי ראש ארם דמשק, וראש דמשק רצין; ובעוד, ששים וחמש שנה, יחת אפרים, מעם. 
<B>ז,ט</B> וראש אפרים שמרון, וראש שמרון בן-רמליהו; אם לא תאמינו, כי לא תאמנו.  {פ}</P>

<P><B>ז,י</B> ויוסף יהוה, דבר אל-אחז לאמר. 
<B>ז,יא</B> שאל-לך אות, מעם יהוה אלהיך; העמק שאלה, או הגבה למעלה. 
<B>ז,יב</B> ויאמר, אחז:  לא-אשאל ולא-אנסה, את-יהוה. 
<B>ז,יג</B> ויאמר, שמעו-נא בית דוד:  המעט מכם הלאות אנשים, כי תלאו גם את-אלהי. 
<B>ז,יד</B> לכן יתן אדני הוא, לכם--אות:  הנה העלמה, הרה וילדת בן, וקראת שמו, עמנו אל. 
<B>ז,טו</B> חמאה ודבש, יאכל--לדעתו מאוס ברע, ובחור בטוב. 
<B>ז,טז</B> כי בטרם ידע הנער, מאס ברע--ובחר בטוב:  תעזב האדמה אשר אתה קץ, מפני שני מלכיה. 
<B>ז,יז</B> יביא יהוה עליך, ועל-עמך ועל-בית אביך, ימים אשר לא-באו, למיום סור-אפרים מעל יהודה:  את, מלך אשור.  {פ}</P>

<P><B>ז,יח</B> והיה ביום ההוא, ישרק יהוה לזבוב, אשר בקצה, יארי מצרים; ולדבורה--אשר, בארץ אשור. 
<B>ז,יט</B> ובאו ונחו כלם בנחלי הבתות, ובנקיקי הסלעים; ובכל, הנעצוצים, ובכל, הנהללים. 
<B>ז,כ</B> ביום ההוא יגלח אדני בתער השכירה בעברי נהר, במלך אשור, את-הראש, ושער הרגלים; וגם את-הזקן, תספה.  {פ}</P>

<P><B>ז,כא</B> והיה, ביום ההוא; יחיה-איש עגלת בקר, ושתי-צאן. 
<B>ז,כב</B> והיה, מרב עשות חלב--יאכל חמאה:  כי-חמאה ודבש יאכל, כל-הנותר בקרב הארץ.  {ס}</P>

<P><B>ז,כג</B> והיה, ביום ההוא--יהיה כל-מקום אשר יהיה-שם אלף גפן, באלף כסף:  לשמיר ולשית, יהיה. 
<B>ז,כד</B> בחצים ובקשת, יבוא שמה:  כי-שמיר ושית, תהיה כל-הארץ. 
<B>ז,כה</B> וכל ההרים, אשר במעדר יעדרון--לא-תבוא שמה, יראת שמיר ושית; והיה למשלח שור, ולמרמס שה.  {פ}</P>

<P><B>ח,א</B> ויאמר יהוה אלי, קח-לך גליון גדול; וכתב עליו בחרט אנוש, למהר שלל חש בז. 
<B>ח,ב</B> ואעידה לי, עדים נאמנים--את אוריה הכהן, ואת-זכריהו בן יברכיהו. 
<B>ח,ג</B> ואקרב, אל-הנביאה, ותהר, ותלד בן;  {ס}  ויאמר יהוה, אלי, קרא שמו, מהר שלל חש בז. 
<B>ח,ד</B> כי, בטרם ידע הנער, קרא, אבי ואמי--ישא את-חיל דמשק, ואת שלל שמרון, לפני, מלך אשור.  {ס}</P>

<P><B>ח,ה</B> ויסף יהוה, דבר אלי עוד לאמר. 
<B>ח,ו</B> יען, כי מאס העם הזה, את מי השלח, ההלכים לאט; ומשוש את-רצין, ובן-רמליהו. 
<B>ח,ז</B> ולכן הנה אדני מעלה עליהם את-מי הנהר, העצומים והרבים--את-מלך אשור, ואת-כל-כבודו; ועלה, על-כל-אפיקיו, והלך, על-כל-גדותיו. 
<B>ח,ח</B> וחלף ביהודה שטף ועבר, עד-צואר יגיע; והיה מטות כנפיו, מלא רחב-ארצך עמנו אל.  {ס}</P>

<P><B>ח,ט</B> רעו עמים, וחתו, והאזינו, כל מרחקי-ארץ; התאזרו וחתו, התאזרו וחתו. 
<B>ח,י</B> עצו עצה, ותפר; דברו דבר ולא יקום, כי עמנו אל.  {ס}</P>

<P><B>ח,יא</B> כי כה אמר יהוה אלי, כחזקת היד; ויסרני, מלכת בדרך העם-הזה לאמר. 
<B>ח,יב</B> לא-תאמרון קשר, לכל אשר-יאמר העם הזה קשר; ואת-מוראו לא-תיראו, ולא תעריצו. 
<B>ח,יג</B> את-יהוה צבאות, אתו תקדישו; והוא מוראכם, והוא מערצכם. 
<B>ח,יד</B> והיה, למקדש; ולאבן נגף ולצור מכשול לשני בתי ישראל, לפח ולמוקש--ליושב, ירושלם. 
<B>ח,טו</B> וכשלו בם, רבים; ונפלו ונשברו, ונוקשו ונלכדו.  {פ}</P>

<P><B>ח,טז</B> צור, תעודה; חתום תורה, בלמדי. 
<B>ח,יז</B> וחכיתי, ליהוה, המסתיר פניו, מבית יעקב; וקויתי-לו. 
<B>ח,יח</B> הנה אנכי, והילדים אשר נתן-לי יהוה, לאתות ולמופתים, בישראל--מעם יהוה צבאות, השכן בהר ציון.  {ס}</P>

<P><B>ח,יט</B> וכי-יאמרו אליכם, דרשו אל-האבות ואל-הידענים, המצפצפים, והמהגים:  הלוא-עם אל-אלהיו ידרש, בעד החיים אל-המתים. 
<B>ח,כ</B> לתורה, ולתעודה; אם-לא יאמרו כדבר הזה, אשר אין-לו שחר. 
<B>ח,כא</B> ועבר בה, נקשה ורעב; והיה כי-ירעב והתקצף, וקלל במלכו ובאלהיו--ופנה למעלה. 
<B>ח,כב</B> ואל-ארץ, יביט; והנה צרה וחשכה מעוף צוקה, ואפלה מנדח. 
<B>ח,כג</B> כי לא מועף, לאשר מוצק לה, כעת הראשון הקל ארצה זבלון וארצה נפתלי, והאחרון הכביד--דרך הים עבר הירדן, גליל הגוים. 
<B>ט,א</B> העם ההלכים בחשך, ראו אור גדול:  ישבי בארץ צלמות, אור נגה עליהם. 
<B>ט,ב</B> הרבית הגוי, לא (לו) הגדלת השמחה; שמחו לפניך כשמחת בקציר, כאשר יגילו בחלקם שלל. 
<B>ט,ג</B> כי את-על סבלו, ואת מטה שכמו, שבט, הנגש בו--החתת, כיום מדין. 
<B>ט,ד</B> כי כל-סאון סאן ברעש, ושמלה מגוללה בדמים; והיתה לשרפה, מאכלת אש. 
<B>ט,ה</B> כי-ילד ילד-לנו, בן נתן-לנו, ותהי המשרה, על-שכמו; ויקרא שמו פלא יועץ, אל גבור, אבי-עד, שר-שלום. 
<B>ט,ו</B> לם רבה (למרבה) המשרה ולשלום אין-קץ, על-כסא דוד ועל-ממלכתו, להכין אתה ולסעדה, במשפט ובצדקה; מעתה, ועד-עולם, קנאת יהוה צבאות, תעשה-זאת.  {פ}</P>

<P><B>ט,ז</B> דבר שלח אדני, ביעקב; ונפל, בישראל. 
<B>ט,ח</B> וידעו העם כלו, אפרים ויושב שמרון, בגאוה ובגדל לבב, לאמר. 
<B>ט,ט</B> לבנים נפלו, וגזית נבנה; שקמים גדעו, וארזים נחליף. 
<B>ט,י</B> וישגב יהוה את-צרי רצין, עליו; ואת-איביו, יסכסך. 
<B>ט,יא</B> ארם מקדם, ופלשתים מאחור, ויאכלו את-ישראל, בכל-פה; בכל-זאת לא-שב אפו, ועוד ידו נטויה. 
<B>ט,יב</B> והעם לא-שב, עד-המכהו; ואת-יהוה צבאות, לא דרשו.  {ס}</P>

<P><B>ט,יג</B> ויכרת יהוה מישראל, ראש וזנב כפה ואגמון--יום אחד. 
<B>ט,יד</B> זקן ונשוא-פנים, הוא הראש; ונביא מורה-שקר, הוא הזנב. 
<B>ט,טו</B> ויהיו מאשרי העם-הזה, מתעים; ומאשריו, מבלעים. 
<B>ט,טז</B> על-כן על-בחוריו לא-ישמח אדני, ואת-יתמיו ואת-אלמנותיו לא ירחם--כי כלו חנף ומרע, וכל-פה דבר נבלה; בכל-זאת לא-שב אפו, ועוד ידו נטויה. 
<B>ט,יז</B> כי-בערה כאש רשעה, שמיר ושית תאכל; ותצת בסבכי היער, ויתאבכו גאות עשן. 
<B>ט,יח</B> בעברת יהוה צבאות, נעתם ארץ; ויהי העם כמאכלת אש, איש אל-אחיו לא יחמלו. 
<B>ט,יט</B> ויגזר על-ימין ורעב, ויאכל על-שמאול ולא שבעו:  איש בשר-זרעו, יאכלו. 
<B>ט,כ</B> מנשה את-אפרים, ואפרים את-מנשה--יחדו המה, על-יהודה; בכל-זאת לא-שב אפו, ועוד ידו נטויה.  {ס}</P>

<P><B>י,א</B> הוי החקקים, חקקי-און; ומכתבים עמל, כתבו. 
<B>י,ב</B> להטות מדין, דלים, ולגזל, משפט עניי עמי--להיות אלמנות שללם, ואת-יתומים יבזו. 
<B>י,ג</B> ומה-תעשו ליום פקדה, ולשואה ממרחק תבוא:  על-מי תנוסו לעזרה, ואנה תעזבו כבודכם. 
<B>י,ד</B> בלתי כרע תחת אסיר, ותחת הרוגים יפלו; בכל-זאת לא-שב אפו, ועוד ידו נטויה.  {פ}</P>

<P><B>י,ה</B> הוי אשור, שבט אפי; ומטה-הוא בידם, זעמי. 
<B>י,ו</B> בגוי חנף אשלחנו, ועל-עם עברתי אצונו--לשלל שלל ולבז בז, ולשימו (ולשומו) מרמס כחמר חוצות. 
<B>י,ז</B> והוא לא-כן ידמה, ולבבו לא-כן יחשב:  כי להשמיד בלבבו, ולהכרית גוים לא מעט. 
<B>י,ח</B> כי, יאמר:  הלא שרי יחדו, מלכים. 
<B>י,ט</B> הלא ככרכמיש, כלנו:  אם-לא כארפד חמת, אם-לא כדמשק שמרון. 
<B>י,י</B> כאשר מצאה ידי, לממלכת האליל; ופסיליהם, מירושלם ומשמרון. 
<B>י,יא</B> הלא, כאשר עשיתי לשמרון--ולאליליה:  כן אעשה לירושלם, ולעצביה.  {פ}</P>

<P><B>י,יב</B> והיה, כי-יבצע אדני את-כל-מעשהו, בהר ציון, ובירושלם--אפקד, על-פרי-גדל לבב מלך-אשור, ועל-תפארת, רום עיניו. 
<B>י,יג</B> כי אמר, בכח ידי עשיתי, ובחכמתי, כי נבנותי; ואסיר גבולת עמים, ועתידתיהם (ועתודתיהם) שושתי, ואוריד כאביר, יושבים. 
<B>י,יד</B> ותמצא כקן ידי, לחיל העמים, וכאסף ביצים עזבות, כל-הארץ אני אספתי; ולא היה נדד כנף, ופצה פה ומצפצף. 
<B>י,טו</B> היתפאר, הגרזן, על, החצב בו:  אם-יתגדל המשור, על-מניפו, כהניף שבט ואת-מרימיו, כהרים מטה לא-עץ.  {פ}</P>

<P><B>י,טז</B> לכן ישלח האדון יהוה צבאות, במשמניו--רזון; ותחת כבדו יקד יקד, כיקוד אש. 
<B>י,יז</B> והיה אור-ישראל לאש, וקדושו ללהבה; ובערה, ואכלה שיתו ושמירו--ביום אחד. 
<B>י,יח</B> וכבוד יערו וכרמלו, מנפש ועד-בשר יכלה; והיה, כמסס נסס. 
<B>י,יט</B> ושאר עץ יערו, מספר יהיו; ונער, יכתבם.  {ס}</P>

<P><B>י,כ</B> והיה ביום ההוא, לא-יוסיף עוד שאר ישראל ופליטת בית-יעקב, להשען, על-מכהו; ונשען, על-יהוה קדוש ישראל--באמת. 
<B>י,כא</B> שאר ישוב, שאר יעקב--אל-אל, גבור. 
<B>י,כב</B> כי אם-יהיה עמך ישראל, כחול הים--שאר, ישוב בו; כליון חרוץ, שוטף צדקה. 
<B>י,כג</B> כי כלה, ונחרצה--אדני יהוה צבאות, עשה בקרב כל-הארץ.  {פ}</P>

<P><B>י,כד</B> לכן, כה-אמר אדני יהוה צבאות, אל-תירא עמי ישב ציון, מאשור; בשבט יככה, ומטהו ישא-עליך בדרך מצרים. 
<B>י,כה</B> כי-עוד, מעט מזער, וכלה זעם, ואפי על-תבליתם. 
<B>י,כו</B> ועורר עליו יהוה צבאות, שוט, כמכת מדין, בצור עורב; ומטהו, על-הים, ונשאו, בדרך מצרים. 
<B>י,כז</B> והיה ביום ההוא, יסור סבלו מעל שכמך, ועלו, מעל צוארך; וחבל על, מפני-שמן. 
<B>י,כח</B> בא על-עית, עבר במגרון; למכמש, יפקיד כליו. 
<B>י,כט</B> עברו, מעברה, גבע, מלון לנו; חרדה, הרמה--גבעת שאול, נסה. 
<B>י,ל</B> צהלי קולך, בת-גלים; הקשיבי לישה, עניה ענתות. 
<B>י,לא</B> נדדה, מדמנה; ישבי הגבים, העיזו. 
<B>י,לב</B> עוד היום, בנב לעמד; ינפף ידו הר בית- (בת-) ציון, גבעת ירושלם.  {פ}</P>

<P><B>י,לג</B> הנה האדון יהוה צבאות, מסעף פארה במערצה; ורמי הקומה גדועים, והגבהים ישפלו. 
<B>י,לד</B> ונקף סבכי היער, בברזל; והלבנון, באדיר יפול.  {ס}</P>

<P><B>יא,א</B> ויצא חטר, מגזע ישי; ונצר, משרשיו יפרה. 
<B>יא,ב</B> ונחה עליו, רוח יהוה--רוח חכמה ובינה, רוח עצה וגבורה, רוח דעת, ויראת יהוה. 
<B>יא,ג</B> והריחו, ביראת יהוה; ולא-למראה עיניו ישפוט, ולא-למשמע אזניו יוכיח. 
<B>יא,ד</B> ושפט בצדק דלים, והוכיח במישור לענוי-ארץ; והכה-ארץ בשבט פיו, וברוח שפתיו ימית רשע. 
<B>יא,ה</B> והיה צדק, אזור מתניו; והאמונה, אזור חלציו. 
<B>יא,ו</B> וגר זאב עם-כבש, ונמר עם-גדי ירבץ; ועגל וכפיר ומריא יחדו, ונער קטן נהג בם. 
<B>יא,ז</B> ופרה ודב תרעינה, יחדו ירבצו ילדיהן; ואריה, כבקר יאכל-תבן. 
<B>יא,ח</B> ושעשע יונק, על-חר פתן; ועל מאורת צפעוני, גמול ידו הדה. 
<B>יא,ט</B> לא-ירעו ולא-ישחיתו, בכל-הר קדשי:  כי-מלאה הארץ, דעה את-יהוה, כמים, לים מכסים.  {ס}</P>

<P><B>יא,י</B> והיה, ביום ההוא, שרש ישי אשר עמד לנס עמים, אליו גוים ידרשו; והיתה מנחתו, כבוד.  {פ}</P>

<P><B>יא,יא</B> והיה ביום ההוא, יוסיף אדני שנית ידו, לקנות, את-שאר עמו--אשר ישאר מאשור וממצרים ומפתרוס ומכוש, ומעילם ומשנער ומחמת, ומאיי, הים. 
<B>יא,יב</B> ונשא נס לגוים, ואסף נדחי ישראל; ונפצות יהודה יקבץ, מארבע כנפות הארץ. 
<B>יא,יג</B> וסרה קנאת אפרים, וצררי יהודה יכרתו:  אפרים לא-יקנא את-יהודה, ויהודה לא-יצר את-אפרים. 
<B>יא,יד</B> ועפו בכתף פלשתים ימה, יחדו יבזו את-בני-קדם; אדום ומואב משלוח ידם, ובני עמון משמעתם. 
<B>יא,טו</B> והחרים יהוה, את לשון ים-מצרים, והניף ידו על-הנהר, בעים רוחו; והכהו לשבעה נחלים, והדריך בנעלים. 
<B>יא,טז</B> והיתה מסלה--לשאר עמו, אשר ישאר מאשור:  כאשר היתה לישראל, ביום עלתו מארץ מצרים. 
<B>יב,א</B> ואמרת, ביום ההוא, אודך יהוה, כי אנפת בי; ישב אפך, ותנחמני. 
<B>יב,ב</B> הנה אל ישועתי אבטח, ולא אפחד:  כי-עזי וזמרת יה יהוה, ויהי-לי לישועה. 
<B>יב,ג</B> ושאבתם-מים, בששון, ממעיני, הישועה. 
<B>יב,ד</B> ואמרתם ביום ההוא, הודו ליהוה קראו בשמו, הודיעו בעמים, עלילתיו; הזכירו, כי נשגב שמו. 
<B>יב,ה</B> זמרו יהוה, כי גאות עשה; מידעת (מודעת) זאת, בכל-הארץ. 
<B>יב,ו</B> צהלי ורני, יושבת ציון:  כי-גדול בקרבך, קדוש ישראל.  {ס}</P>

<P><B>יג,א</B> משא, בבל--אשר חזה, ישעיהו בן-אמוץ. 
<B>יג,ב</B> על הר-נשפה שאו-נס, הרימו קול להם; הניפו יד, ויבאו פתחי נדיבים. 
<B>יג,ג</B> אני צויתי, למקדשי; גם קראתי גבורי לאפי, עליזי גאותי. 
<B>יג,ד</B> קול המון בהרים, דמות עם-רב; קול שאון ממלכות גוים, נאספים--יהוה צבאות, מפקד צבא מלחמה. 
<B>יג,ה</B> באים מארץ מרחק, מקצה השמים; יהוה וכלי זעמו, לחבל כל-הארץ.  {ס}</P>

<P><B>יג,ו</B> הילילו, כי קרוב יום יהוה; כשד, משדי יבוא. 
<B>יג,ז</B> על-כן, כל-ידים תרפינה; וכל-לבב אנוש, ימס. 
<B>יג,ח</B> ונבהלו--צירים וחבלים יאחזון, כיולדה יחילון; איש אל-רעהו יתמהו, פני להבים פניהם. 
<B>יג,ט</B> הנה יום-יהוה בא, אכזרי ועברה וחרון אף--לשום הארץ לשמה, וחטאיה ישמיד ממנה. 
<B>יג,י</B> כי-כוכבי השמים וכסיליהם, לא יהלו אורם; חשך השמש בצאתו, וירח לא-יגיה אורו. 
<B>יג,יא</B> ופקדתי על-תבל רעה, ועל-רשעים עונם; והשבתי גאון זדים, וגאות עריצים אשפיל. 
<B>יג,יב</B> אוקיר אנוש, מפז; ואדם, מכתם אופיר. 
<B>יג,יג</B> על-כן שמים ארגיז, ותרעש הארץ ממקומה--בעברת יהוה צבאות, וביום חרון אפו. 
<B>יג,יד</B> והיה כצבי מדח, וכצאן ואין מקבץ:  איש אל-עמו יפנו, ואיש אל-ארצו ינוסו. 
<B>יג,טו</B> כל-הנמצא, ידקר; וכל-הנספה, יפול בחרב. 
<B>יג,טז</B> ועלליהם ירטשו, לעיניהם; ישסו, בתיהם, ונשיהם, תשגלנה (תשכבנה). 
<B>יג,יז</B> הנני מעיר עליהם, את-מדי, אשר-כסף לא יחשבו, וזהב לא יחפצו-בו. 
<B>יג,יח</B> וקשתות, נערים תרטשנה:  ופרי-בטן לא ירחמו, על-בנים לא-תחוס עינם. 
<B>יג,יט</B> והיתה בבל צבי ממלכות, תפארת גאון כשדים, כמהפכת אלהים, את-סדם ואת-עמרה. 
<B>יג,כ</B> לא-תשב לנצח, ולא תשכן עד-דור ודור; ולא-יהל שם ערבי, ורעים לא-ירבצו שם. 
<B>יג,כא</B> ורבצו-שם ציים, ומלאו בתיהם אחים; ושכנו שם בנות יענה, ושעירים ירקדו-שם. 
<B>יג,כב</B> וענה איים באלמנותיו, ותנים בהיכלי ענג; וקרוב לבוא עתה, וימיה לא ימשכו. 
<B>יד,א</B> כי ירחם יהוה את-יעקב, ובחר עוד בישראל, והניחם, על-אדמתם; ונלוה הגר עליהם, ונספחו על-בית יעקב. 
<B>יד,ב</B> ולקחום עמים, והביאום אל-מקומם, והתנחלום בית-ישראל על אדמת יהוה, לעבדים ולשפחות; והיו שבים לשביהם, ורדו בנגשיהם.  {ס}</P>

<P><B>יד,ג</B> והיה, ביום הניח יהוה לך, מעצבך, ומרגזך--ומן-העבדה הקשה, אשר עבד-בך. 
<B>יד,ד</B> ונשאת המשל הזה, על-מלך בבל--ואמרת:  איך שבת נגש, שבתה מדהבה. 
<B>יד,ה</B> שבר יהוה, מטה רשעים--שבט, משלים. 
<B>יד,ו</B> מכה עמים בעברה, מכת בלתי סרה; רדה באף גוים, מרדף בלי חשך. 
<B>יד,ז</B> נחה שקטה, כל-הארץ; פצחו, רנה. 
<B>יד,ח</B> גם-ברושים שמחו לך, ארזי לבנון; מאז שכבת, לא-יעלה הכרת עלינו. 
<B>יד,ט</B> שאול, מתחת רגזה לך--לקראת בואך; עורר לך רפאים, כל-עתודי ארץ--הקים מכסאותם, כל מלכי גוים. 
<B>יד,י</B> כלם יענו, ויאמרו אליך:  גם-אתה חלית כמונו, אלינו נמשלת. 
<B>יד,יא</B> הורד שאול גאונך, המית נבליך; תחתיך יצע רמה, ומכסיך תולעה. 
<B>יד,יב</B> איך נפלת משמים, הילל בן-שחר; נגדעת לארץ, חולש על-גוים. 
<B>יד,יג</B> ואתה אמרת בלבבך, השמים אעלה--ממעל לכוכבי-אל, ארים כסאי; ואשב בהר-מועד, בירכתי צפון. 
<B>יד,יד</B> אעלה, על-במתי עב; אדמה, לעליון. 
<B>יד,טו</B> אך אל-שאול תורד, אל-ירכתי-בור. 
<B>יד,טז</B> ראיך אליך ישגיחו, אליך יתבוננו:  הזה האיש מרגיז הארץ, מרעיש ממלכות. 
<B>יד,יז</B> שם תבל כמדבר, ועריו הרס; אסיריו, לא-פתח ביתה. 
<B>יד,יח</B> כל-מלכי גוים, כלם--שכבו בכבוד, איש בביתו. 
<B>יד,יט</B> ואתה השלכת מקברך, כנצר נתעב--לבש הרגים, מטעני חרב; יורדי אל-אבני-בור, כפגר מובס. 
<B>יד,כ</B> לא-תחד אתם בקבורה, כי-ארצך שחת עמך הרגת; לא-יקרא לעולם, זרע מרעים. 
<B>יד,כא</B> הכינו לבניו מטבח, בעון אבותם; בל-יקמו וירשו ארץ, ומלאו פני-תבל ערים. 
<B>יד,כב</B> וקמתי עליהם, נאם יהוה צבאות; והכרתי לבבל שם ושאר, ונין ונכד--נאם-יהוה. 
<B>יד,כג</B> ושמתיה למורש קפד, ואגמי-מים; וטאטאתיה במטאטא השמד, נאם יהוה צבאות.  {ס}</P>

<P><B>יד,כד</B> נשבע יהוה צבאות, לאמר:  אם-לא כאשר דמיתי, כן היתה, וכאשר יעצתי, היא תקום. 
<B>יד,כה</B> לשבר אשור בארצי, ועל-הרי אבוסנו; וסר מעליהם, עלו, וסבלו, מעל שכמו יסור. 
<B>יד,כו</B> זאת העצה היעוצה, על-כל-הארץ; וזאת היד הנטויה, על-כל-הגוים. 
<B>יד,כז</B> כי-יהוה צבאות יעץ, ומי יפר; וידו הנטויה, ומי ישיבנה.  {פ}</P>

<P><B>יד,כח</B> בשנת-מות, המלך אחז, היה, המשא הזה. 
<B>יד,כט</B> אל-תשמחי פלשת כלך, כי נשבר שבט מכך:  כי-משרש נחש יצא צפע, ופריו שרף מעופף. 
<B>יד,ל</B> ורעו בכורי דלים, ואביונים לבטח ירבצו; והמתי ברעב שרשך, ושאריתך יהרג. 
<B>יד,לא</B> הילילי שער זעקי-עיר, נמוג פלשת כלך:  כי מצפון עשן בא, ואין בודד במועדיו. 
<B>יד,לב</B> ומה-יענה, מלאכי-גוי:  כי יהוה יסד ציון, ובה יחסו עניי עמו.  {פ}</P>

<P><B>טו,א</B> משא, מואב:  כי בליל שדד ער מואב, נדמה--כי בליל שדד קיר-מואב, נדמה. 
<B>טו,ב</B> עלה הבית ודיבן הבמות, לבכי:  על-נבו ועל מידבא, מואב ייליל--בכל-ראשיו קרחה, כל-זקן גרועה. 
<B>טו,ג</B> בחוצתיו, חגרו שק:  על גגותיה וברחבתיה כלה ייליל, ירד בבכי. 
<B>טו,ד</B> ותזעק חשבון ואלעלה, עד-יהץ נשמע קולם; על-כן, חלצי מואב יריעו--נפשו, ירעה לו. 
<B>טו,ה</B> לבי, למואב יזעק, בריחה, עד-צער עגלת שלשיה:  כי מעלה הלוחית, בבכי יעלה-בו--כי דרך חורנים, זעקת-שבר יעערו. 
<B>טו,ו</B> כי-מי נמרים, משמות יהיו:  כי-יבש חציר כלה דשא, ירק לא היה. 
<B>טו,ז</B> על-כן, יתרה עשה; ופקדתם--על נחל הערבים, ישאום. 
<B>טו,ח</B> כי-הקיפה הזעקה, את-גבול מואב, עד-אגלים יללתה, ובאר אילים יללתה. 
<B>טו,ט</B> כי מי דימון מלאו דם, כי-אשית על-דימון נוספות--לפליטת מואב אריה, ולשארית אדמה. 
<B>טז,א</B> שלחו-כר משל-ארץ, מסלע מדברה, אל-הר, בת-ציון. 
<B>טז,ב</B> והיה כעוף-נודד, קן משלח--תהיינה בנות מואב, מעברת לארנון. 
<B>טז,ג</B> הביאו (הביאי) עצה עשו פלילה, שיתי כליל צלך בתוך צהרים; סתרי, נדחים--נדד, אל-תגלי. 
<B>טז,ד</B> יגורו בך נדחי, מואב הוי-סתר למו מפני שודד:  כי-אפס המץ כלה שד, תמו רמס מן-הארץ.  {ס}</P>

<P><B>טז,ה</B> והוכן בחסד כסא, וישב עליו באמת באהל דוד; שפט ודרש משפט, ומהר צדק. 
<B>טז,ו</B> שמענו גאון-מואב, גא מאד:  גאותו וגאונו ועברתו, לא-כן בדיו. 
<B>טז,ז</B> לכן, ייליל מואב למואב--כלה ייליל:  לאשישי קיר-חרשת תהגו, אך-נכאים. 
<B>טז,ח</B> כי שדמות חשבון אמלל גפן שבמה, בעלי גוים הלמו שרוקיה--עד-יעזר נגעו, תעו מדבר; שלחותיה, נטשו עברו ים. 
<B>טז,ט</B> על-כן אבכה בבכי יעזר, גפן שבמה, אריוך דמעתי, חשבון ואלעלה:  כי על-קיצך ועל-קצירך, הידד נפל. 
<B>טז,י</B> ונאסף שמחה וגיל מן-הכרמל, ובכרמים לא-ירנן לא ירעע; יין, ביקבים לא-ידרך הדרך--הידד השבתי. 
<B>טז,יא</B> על-כן מעי למואב, ככנור יהמו; וקרבי, לקיר חרש. 
<B>טז,יב</B> והיה כי-נראה כי-נלאה מואב, על-הבמה; ובא אל-מקדשו להתפלל, ולא יוכל.  {ס}</P>

<P><B>טז,יג</B> זה הדבר, אשר דבר יהוה אל-מואב--מאז. 
<B>טז,יד</B> ועתה, דבר יהוה לאמר, בשלש שנים כשני שכיר, ונקלה כבוד מואב בכל ההמון הרב; ושאר מעט מזער, לוא כביר.  {פ}</P>

<P><B>יז,א</B> משא, דמשק:  הנה דמשק מוסר מעיר, והיתה מעי מפלה. 
<B>יז,ב</B> עזבות, ערי ערער; לעדרים תהיינה, ורבצו ואין מחריד. 
<B>יז,ג</B> ונשבת מבצר מאפרים, וממלכה מדמשק ושאר ארם; ככבוד בני-ישראל יהיו, נאם יהוה צבאות.  {פ}</P>

<P><B>יז,ד</B> והיה ביום ההוא, ידל כבוד יעקב; ומשמן בשרו, ירזה. 
<B>יז,ה</B> והיה, כאסף קציר קמה, וזרעו, שבלים יקצור; והיה כמלקט שבלים, בעמק רפאים. 
<B>יז,ו</B> ונשאר-בו עוללת כנקף זית, שנים שלשה גרגרים בראש אמיר; ארבעה חמשה, בסעפיה פריה--נאם-יהוה, אלהי ישראל. 
<B>יז,ז</B> ביום ההוא, ישעה האדם על-עשהו; ועיניו, אל-קדוש ישראל תראינה. 
<B>יז,ח</B> ולא ישעה, אל-המזבחות מעשה ידיו; ואשר עשו אצבעתיו לא יראה, והאשרים והחמנים.  {ס}</P>

<P><B>יז,ט</B> ביום ההוא יהיו ערי מעוזו, כעזובת החרש והאמיר, אשר עזבו, מפני בני ישראל; והיתה, שממה. 
<B>יז,י</B> כי שכחת אלהי ישעך, וצור מעזך לא זכרת; על-כן, תטעי נטעי נעמנים, וזמרת זר, תזרענו. 
<B>יז,יא</B> ביום נטעך תשגשגי, ובבקר זרעך תפריחי; נד קציר ביום נחלה, וכאב אנוש.  {ס}</P>

<P><B>יז,יב</B> הוי, המון עמים רבים, כהמות ימים, יהמיון; ושאון לאמים, כשאון מים כבירים ישאון. 
<B>יז,יג</B> לאמים, כשאון מים רבים ישאון, וגער בו, ונס ממרחק; ורדף, כמץ הרים לפני-רוח, וכגלגל, לפני סופה. 
<B>יז,יד</B> לעת ערב והנה בלהה, בטרם בקר איננו; זה חלק שוסינו, וגורל לבזזינו.  {פ}</P>

<P><B>יח,א</B> הוי ארץ, צלצל כנפים, אשר מעבר, לנהרי-כוש. 
<B>יח,ב</B> השלח בים צירים, ובכלי-גמא על-פני-מים, לכו מלאכים קלים אל-גוי ממשך ומורט, אל-עם נורא מן-הוא והלאה--גוי קו-קו ומבוסה, אשר-בזאו נהרים ארצו. 
<B>יח,ג</B> כל-ישבי תבל, ושכני ארץ, כנשא-נס הרים תראו, וכתקע שופר תשמעו.  {ס}</P>

<P><B>יח,ד</B> כי כה אמר יהוה אלי, אשקוטה (אשקטה) ואביטה במכוני, כחם צח עלי-אור, כעב טל בחם קציר. 
<B>יח,ה</B> כי-לפני קציר כתם-פרח, ובסר גמל יהיה נצה; וכרת הזלזלים במזמרות, ואת-הנטישות הסיר התז. 
<B>יח,ו</B> יעזבו יחדו לעיט הרים, ולבהמת הארץ; וקץ עליו העיט, וכל-בהמת הארץ עליו תחרף.  {ס}</P>

<P><B>יח,ז</B> בעת ההיא יובל-שי ליהוה צבאות, עם ממשך ומורט, ומעם נורא, מן-הוא והלאה; גוי קו-קו ומבוסה, אשר בזאו נהרים ארצו, אל-מקום שם-יהוה צבאות, הר-ציון.  {פ}</P>

<P><B>יט,א</B> משא, מצרים:  הנה יהוה רכב על-עב קל, ובא מצרים, ונעו אלילי מצרים מפניו, ולבב מצרים ימס בקרבו. 
<B>יט,ב</B> וסכסכתי מצרים במצרים, ונלחמו איש-באחיו ואיש ברעהו, עיר בעיר, ממלכה בממלכה. 
<B>יט,ג</B> ונבקה רוח-מצרים בקרבו, ועצתו אבלע; ודרשו אל-האלילים ואל-האטים, ואל-האבות ואל-הידענים. 
<B>יט,ד</B> וסכרתי, את-מצרים, ביד, אדנים קשה; ומלך עז ימשל-בם, נאם האדון יהוה צבאות. 
<B>יט,ה</B> ונשתו-מים, מהים; ונהר, יחרב ויבש. 
<B>יט,ו</B> והאזניחו נהרות, דללו וחרבו יארי מצור; קנה וסוף, קמלו. 
<B>יט,ז</B> ערות על-יאור, על-פי יאור; וכל מזרע יאור, ייבש נדף ואיננו. 
<B>יט,ח</B> ואנו, הדיגים, ואבלו, כל-משליכי ביאור חכה; ופרשי מכמרת על-פני-מים, אמללו. 
<B>יט,ט</B> ובשו עבדי פשתים, שריקות; וארגים, חורי. 
<B>יט,י</B> והיו שתתיה, מדכאים; כל-עשי שכר, אגמי-נפש. 
<B>יט,יא</B> אך-אולים, שרי צען, חכמי יעצי פרעה, עצה נבערה; איך תאמרו אל-פרעה, בן-חכמים אני בן-מלכי-קדם. 
<B>יט,יב</B> אים אפוא חכמיך, ויגידו נא לך; וידעו, מה-יעץ יהוה צבאות על-מצרים. 
<B>יט,יג</B> נואלו שרי צען, נשאו שרי נף; התעו את-מצרים, פנת שבטיה. 
<B>יט,יד</B> יהוה מסך בקרבה, רוח עועים; והתעו את-מצרים בכל-מעשהו, כהתעות שכור בקיאו. 
<B>יט,טו</B> ולא-יהיה למצרים, מעשה, אשר יעשה ראש וזנב, כפה ואגמון. 
<B>יט,טז</B> ביום ההוא, יהיה מצרים כנשים; וחרד ופחד, מפני תנופת יד-יהוה צבאות, אשר-הוא, מניף עליו. 
<B>יט,יז</B> והיתה אדמת יהודה למצרים, לחגא, כל אשר יזכיר אתה אליו, יפחד--מפני, עצת יהוה צבאות, אשר-הוא, יועץ עליו.  {ס}</P>

<P><B>יט,יח</B> ביום ההוא יהיו חמש ערים בארץ מצרים, מדברות שפת כנען, ונשבעות, ליהוה צבאות:  עיר ההרס, יאמר לאחת.  {ס}</P>

<P><B>יט,יט</B> ביום ההוא, יהיה מזבח ליהוה, בתוך, ארץ מצרים; ומצבה אצל-גבולה, ליהוה. 
<B>יט,כ</B> והיה לאות ולעד ליהוה צבאות, בארץ מצרים:  כי-יצעקו אל-יהוה מפני לחצים, וישלח להם מושיע ורב והצילם. 
<B>יט,כא</B> ונודע יהוה למצרים, וידעו מצרים את-יהוה ביום ההוא; ועבדו זבח ומנחה, ונדרו-נדר ליהוה ושלמו. 
<B>יט,כב</B> ונגף יהוה את-מצרים, נגף ורפוא; ושבו, עד-יהוה, ונעתר להם, ורפאם.  {ס}</P>

<P><B>יט,כג</B> ביום ההוא, תהיה מסלה ממצרים אשורה, ובא-אשור במצרים, ומצרים באשור; ועבדו מצרים, את-אשור.  {ס}</P>

<P><B>יט,כד</B> ביום ההוא, יהיה ישראל שלישיה, למצרים, ולאשור:  ברכה, בקרב הארץ. 
<B>יט,כה</B> אשר ברכו יהוה צבאות, לאמר:  ברוך עמי מצרים, ומעשה ידי אשור, ונחלתי, ישראל.  {ס}</P>

<P><B>כ,א</B> בשנת בא תרתן, אשדודה, בשלח אתו, סרגון מלך אשור; וילחם באשדוד, וילכדה. 
<B>כ,ב</B> בעת ההיא, דבר יהוה ביד ישעיהו בן-אמוץ לאמר, לך ופתחת השק מעל מתניך, ונעלך תחלץ מעל רגלך; ויעש כן, הלך ערום ויחף.  {ס}</P>

<P><B>כ,ג</B> ויאמר יהוה, כאשר הלך עבדי ישעיהו ערום ויחף--שלש שנים אות ומופת, על-מצרים ועל-כוש. 
<B>כ,ד</B> כן ינהג מלך-אשור את-שבי מצרים ואת-גלות כוש, נערים וזקנים--ערום ויחף; וחשופי שת, ערות מצרים. 
<B>כ,ה</B> וחתו, ובשו--מכוש, מבטם, ומן-מצרים, תפארתם. 
<B>כ,ו</B> ואמר ישב האי הזה, ביום ההוא, הנה-כה מבטנו אשר-נסנו שם לעזרה, להנצל מפני מלך אשור; ואיך, נמלט אנחנו.  {פ}</P>

<P><B>כא,א</B> משא, מדבר-ים:  כסופות בנגב, לחלף, ממדבר בא, מארץ נוראה. 
<B>כא,ב</B> חזות קשה, הגד-לי:  הבוגד בוגד, והשודד שודד, עלי עילם צורי מדי, כל-אנחתה השבתי. 
<B>כא,ג</B> על-כן, מלאו מתני חלחלה--צירים אחזוני, כצירי יולדה; נעויתי משמע, נבהלתי מראות. 
<B>כא,ד</B> תעה לבבי, פלצות בעתתני; את נשף חשקי, שם לי לחרדה. 
<B>כא,ה</B> ערך השלחן צפה הצפית, אכול שתה; קומו השרים, משחו מגן.  {ס}</P>

<P><B>כא,ו</B> כי כה אמר אלי, אדני:  לך העמד המצפה, אשר יראה יגיד. 
<B>כא,ז</B> וראה רכב, צמד פרשים--רכב חמור, רכב גמל; והקשיב קשב, רב-קשב. 
<B>כא,ח</B> ויקרא, אריה--על-מצפה אדני, אנכי עמד תמיד יומם, ועל-משמרתי, אנכי נצב כל-הלילות. 
<B>כא,ט</B> והנה-זה בא רכב איש, צמד פרשים; ויען ויאמר, נפלה נפלה בבל, וכל-פסילי אלהיה, שבר לארץ. 
<B>כא,י</B> מדשתי, ובן-גרני:  אשר שמעתי, מאת יהוה צבאות אלהי ישראל--הגדתי לכם.  {פ}</P>

<P><B>כא,יא</B> משא, דומה:  אלי, קרא משעיר, שמר מה-מלילה, שמר מה-מליל. 
<B>כא,יב</B> אמר שמר, אתה בקר וגם-לילה; אם-תבעיון בעיו, שבו אתיו.  {פ}</P>

<P><B>כא,יג</B> משא, בערב:  ביער בערב תלינו, ארחות דדנים. 
<B>כא,יד</B> לקראת צמא, התיו מים; ישבי ארץ תימא, בלחמו קדמו נדד. 
<B>כא,טו</B> כי-מפני חרבות, נדדו; מפני חרב נטושה, ומפני קשת דרוכה, ומפני, כבד מלחמה.  {ס}</P>

<P><B>כא,טז</B> כי-כה אמר אדני, אלי:  בעוד שנה כשני שכיר, וכלה כל-כבוד קדר. 
<B>כא,יז</B> ושאר מספר-קשת גבורי בני-קדר, ימעטו:  כי יהוה אלהי-ישראל, דבר.  {ס}</P>

<P><B>כב,א</B> משא, גיא חזיון:  מה-לך אפוא, כי-עלית כלך לגגות. 
<B>כב,ב</B> תשאות מלאה, עיר הומיה--קריה, עליזה; חלליך לא חללי-חרב, ולא מתי מלחמה. 
<B>כב,ג</B> כל-קציניך נדדו-יחד, מקשת אסרו; כל-נמצאיך אסרו יחדו, מרחוק ברחו. 
<B>כב,ד</B> על-כן אמרתי שעו מני, אמרר בבכי; אל-תאיצו לנחמני, על-שד בת-עמי. 
<B>כב,ה</B> כי יום מהומה ומבוסה ומבוכה, לאדני יהוה צבאות--בגי חזיון; מקרקר קר, ושוע אל-ההר. 
<B>כב,ו</B> ועילם נשא אשפה, ברכב אדם פרשים; וקיר ערה, מגן. 
<B>כב,ז</B> ויהי מבחר-עמקיך, מלאו רכב; והפרשים, שת שתו השערה. 
<B>כב,ח</B> ויגל, את מסך יהודה; ותבט ביום ההוא, אל-נשק בית היער. 
<B>כב,ט</B> ואת בקיעי עיר-דוד ראיתם, כי-רבו; ותקבצו, את-מי הברכה התחתונה. 
<B>כב,י</B> ואת-בתי ירושלם, ספרתם; ותתצו, הבתים, לבצר, החומה. 
<B>כב,יא</B> ומקוה עשיתם, בין החמתים, למי, הברכה הישנה; ולא הבטתם אל-עשיה, ויצרה מרחוק לא ראיתם. 
<B>כב,יב</B> ויקרא, אדני יהוה צבאות--ביום ההוא:  לבכי, ולמספד, ולקרחה, ולחגר שק. 
<B>כב,יג</B> והנה ששון ושמחה, הרג בקר ושחט צאן, אכל בשר, ושתות יין; אכול ושתו, כי מחר נמות. 
<B>כב,יד</B> ונגלה באזני, יהוה צבאות:  אם-יכפר העון הזה לכם, עד-תמתון, אמר אדני יהוה, צבאות.  {פ}</P>

<P><B>כב,טו</B> כה אמר אדני יהוה, צבאות:  לך-בא אל-הסכן הזה, על-שבנא אשר על-הבית. 
<B>כב,טז</B> מה-לך פה ומי לך פה, כי-חצבת לך פה קבר; חצבי מרום קברו, חקקי בסלע משכן לו. 
<B>כב,יז</B> הנה יהוה מטלטלך, טלטלה גבר; ועטך, עטה. 
<B>כב,יח</B> צנוף יצנפך, צנפה, כדור, אל-ארץ רחבת ידים; שמה תמות, ושמה מרכבות כבודך--קלון, בית אדניך. 
<B>כב,יט</B> והדפתיך, ממצבך; וממעמדך, יהרסך. 
<B>כב,כ</B> והיה, ביום ההוא; וקראתי לעבדי, לאליקים בן-חלקיהו. 
<B>כב,כא</B> והלבשתיו כתנתך, ואבנטך אחזקנו, וממשלתך, אתן בידו; והיה לאב ליושב ירושלם, ולבית יהודה. 
<B>כב,כב</B> ונתתי מפתח בית-דוד, על-שכמו; ופתח ואין סגר, וסגר ואין פתח. 
<B>כב,כג</B> ותקעתיו יתד, במקום נאמן; והיה לכסא כבוד, לבית אביו. 
<B>כב,כד</B> ותלו עליו כל כבוד בית-אביו, הצאצאים והצפעות, כל, כלי הקטן--מכלי, האגנות, ועד, כל-כלי הנבלים. 
<B>כב,כה</B> ביום ההוא, נאם יהוה צבאות, תמוש היתד, התקועה במקום נאמן; ונגדעה ונפלה, ונכרת המשא אשר-עליה--כי יהוה, דבר.  {פ}</P>

<P><B>כג,א</B> משא, צר:  הילילו אניות תרשיש, כי-שדד מבית מבוא, מארץ כתים, נגלה-למו. 
<B>כג,ב</B> דמו, ישבי אי; סחר צידון עבר ים, מלאוך. 
<B>כג,ג</B> ובמים רבים זרע שחר, קציר יאור תבואתה; ותהי, סחר גוים. 
<B>כג,ד</B> בושי צידון--כי-אמר ים, מעוז הים לאמר:  לא-חלתי ולא-ילדתי, ולא גדלתי בחורים--רוממתי בתולות. 
<B>כג,ה</B> כאשר-שמע, למצרים, יחילו, כשמע צר. 
<B>כג,ו</B> עברו, תרשישה; הילילו, ישבי אי. 
<B>כג,ז</B> הזאת לכם, עליזה; מימי-קדם קדמתה יבלוה רגליה, מרחוק לגור. 
<B>כג,ח</B> מי יעץ זאת, על-צר המעטירה, אשר סחריה שרים, כנעניה נכבדי-ארץ. 
<B>כג,ט</B> יהוה צבאות, יעצה--לחלל גאון כל-צבי, להקל כל-נכבדי-ארץ. 
<B>כג,י</B> עברי ארצך, כיאר; בת-תרשיש, אין מזח עוד. 
<B>כג,יא</B> ידו נטה על-הים, הרגיז ממלכות; יהוה צוה אל-כנען, לשמד מעזניה. 
<B>כג,יב</B> ויאמר, לא-תוסיפי עוד לעלוז; המעשקה בתולת בת-צידון, כתיים (כתים) קומי עברי--גם-שם, לא-ינוח לך. 
<B>כג,יג</B> הן ארץ כשדים, זה העם לא היה--אשור, יסדה לציים; הקימו בחיניו (בחוניו), עוררו ארמנותיה--שמה, למפלה. 
<B>כג,יד</B> הילילו, אניות תרשיש:  כי שדד, מעזכן.  {ס}</P>

<P><B>כג,טו</B> והיה, ביום ההוא, ונשכחת צר שבעים שנה, כימי מלך אחד; מקץ שבעים שנה, יהיה לצר, כשירת, הזונה. 
<B>כג,טז</B> קחי כנור סבי עיר, זונה נשכחה; היטיבי נגן הרבי-שיר, למען תזכרי. 
<B>כג,יז</B> והיה מקץ שבעים שנה, יפקד יהוה את-צר, ושבה, לאתננה; וזנתה את-כל-ממלכות הארץ, על-פני האדמה. 
<B>כג,יח</B> והיה סחרה ואתננה, קדש ליהוה--לא יאצר, ולא יחסן:  כי לישבים לפני יהוה, יהיה סחרה, לאכל לשבעה, ולמכסה עתיק.  {פ}</P>

<P><B>כד,א</B> הנה יהוה בוקק הארץ, ובולקה; ועוה פניה, והפיץ ישביה. 
<B>כד,ב</B> והיה כעם, ככהן, כעבד כאדניו, כשפחה כגברתה; כקונה, כמוכר, כמלוה כלוה, כנשה כאשר נשא בו. 
<B>כד,ג</B> הבוק תבוק הארץ, והבוז תבז:  כי יהוה, דבר את-הדבר הזה. 
<B>כד,ד</B> אבלה נבלה הארץ, אמללה נבלה תבל; אמללו, מרום עם-הארץ. 
<B>כד,ה</B> והארץ חנפה, תחת ישביה:  כי-עברו תורת חלפו חק, הפרו ברית עולם. 
<B>כד,ו</B> על-כן, אלה אכלה ארץ, ויאשמו, ישבי בה; על-כן, חרו ישבי ארץ, ונשאר אנוש, מזער. 
<B>כד,ז</B> אבל תירוש, אמללה-גפן; נאנחו, כל-שמחי-לב. 
<B>כד,ח</B> שבת משוש תפים, חדל שאון עליזים; שבת, משוש כנור. 
<B>כד,ט</B> בשיר, לא ישתו-יין; ימר שכר, לשתיו. 
<B>כד,י</B> נשברה, קרית-תהו; סגר כל-בית, מבוא. 
<B>כד,יא</B> צוחה על-היין, בחוצות; ערבה, כל-שמחה, גלה, משוש הארץ. 
<B>כד,יב</B> נשאר בעיר, שמה; ושאיה, יכת-שער. 
<B>כד,יג</B> כי כה יהיה בקרב הארץ, בתוך העמים, כנקף זית, כעוללת אם-כלה בציר. 
<B>כד,יד</B> המה ישאו קולם, ירנו; בגאון יהוה, צהלו מים. 
<B>כד,טו</B> על-כן בארים, כבדו יהוה; באיי הים, שם יהוה אלהי ישראל.  {ס}</P>

<P><B>כד,טז</B> מכנף הארץ זמרת שמענו, צבי לצדיק, ואמר רזי-לי רזי-לי, אוי לי; בגדים בגדו, ובגד בוגדים בגדו. 
<B>כד,יז</B> פחד ופחת, ופח; עליך, יושב הארץ. 
<B>כד,יח</B> והיה הנס מקול הפחד, יפל אל-הפחת, והעולה מתוך הפחת, ילכד בפח:  כי-ארבות ממרום נפתחו, וירעשו מוסדי ארץ. 
<B>כד,יט</B> רעה התרעעה, הארץ; פור התפוררה ארץ, מוט התמוטטה ארץ. 
<B>כד,כ</B> נוע תנוע ארץ כשכור, והתנודדה כמלונה; וכבד עליה פשעה, ונפלה ולא-תסיף קום.  {ס}</P>

<P><B>כד,כא</B> והיה ביום ההוא, יפקד יהוה על-צבא המרום במרום; ועל-מלכי האדמה, על-האדמה. 
<B>כד,כב</B> ואספו אספה אסיר על-בור, וסגרו על-מסגר; ומרב ימים, יפקדו. 
<B>כד,כג</B> וחפרה הלבנה, ובושה החמה:  כי-מלך יהוה צבאות, בהר ציון ובירושלם, ונגד זקניו, כבוד.  {פ}</P>

<P><B>כה,א</B> יהוה אלהי, אתה--ארוממך אודה שמך, כי עשית פלא:  עצות מרחק, אמונה אמן. 
<B>כה,ב</B> כי שמת מעיר לגל, קריה בצורה למפלה; ארמון זרים מעיר, לעולם לא יבנה. 
<B>כה,ג</B> על-כן, יכבדוך עם-עז; קרית גוים עריצים, ייראוך. 
<B>כה,ד</B> כי-היית מעוז לדל מעוז לאביון, בצר-לו:  מחסה מזרם צל מחרב, כי רוח עריצים כזרם קיר. 
<B>כה,ה</B> כחרב בציון, שאון זרים תכניע; חרב בצל עב, זמיר עריצים יענה.  {פ}</P>

<P><B>כה,ו</B> ועשה יהוה צבאות לכל-העמים, בהר הזה, משתה שמנים, משתה שמרים:  שמנים, ממחים, שמרים, מזקקים. 
<B>כה,ז</B> ובלע בהר הזה, פני-הלוט הלוט על-כל-העמים; והמסכה הנסוכה, על-כל-הגוים. 
<B>כה,ח</B> בלע המות לנצח, ומחה אדני יהוה דמעה מעל כל-פנים; וחרפת עמו, יסיר מעל כל-הארץ--כי יהוה, דבר.  {פ}</P>

<P><B>כה,ט</B> ואמר ביום ההוא, הנה אלהינו זה קוינו לו ויושיענו; זה יהוה קוינו לו, נגילה ונשמחה בישועתו. 
<B>כה,י</B> כי-תנוח יד-יהוה, בהר הזה--ונדוש מואב תחתיו, כהדוש מתבן במי (במו) מדמנה. 
<B>כה,יא</B> ופרש ידיו בקרבו, כאשר יפרש השחה לשחות; והשפיל, גאותו, עם, ארבות ידיו. 
<B>כה,יב</B> ומבצר משגב חומתיך, השח השפיל הגיע לארץ--עד-עפר.  {ס}</P>

<P><B>כו,א</B> ביום ההוא, יושר השיר-הזה בארץ יהודה; עיר עז-לנו, ישועה ישית חומות וחל. 
<B>כו,ב</B> פתחו, שערים; ויבא גוי-צדיק, שמר אמנים. 
<B>כו,ג</B> יצר סמוך, תצר שלום שלום:  כי בך, בטוח. 
<B>כו,ד</B> בטחו ביהוה, עדי-עד:  כי ביה יהוה, צור עולמים. 
<B>כו,ה</B> כי השח ישבי מרום, קריה נשגבה; ישפילנה ישפילה עד-ארץ, יגיענה עד-עפר. 
<B>כו,ו</B> תרמסנה, רגל; רגלי עני, פעמי דלים. 
<B>כו,ז</B> ארח לצדיק, מישרים:  ישר, מעגל צדיק תפלס. 
<B>כו,ח</B> אף ארח משפטיך יהוה, קוינוך--לשמך ולזכרך, תאות-נפש. 
<B>כו,ט</B> נפשי אויתך בלילה, אף-רוחי בקרבי אשחרך:  כי כאשר משפטיך, לארץ--צדק למדו, ישבי תבל. 
<B>כו,י</B> יחן רשע בל-למד צדק, בארץ נכחות יעול; ובל-יראה, גאות יהוה.  {פ}</P>

<P><B>כו,יא</B> יהוה רמה ידך, בל-יחזיון:  יחזו ויבשו קנאת-עם, אף-אש צריך תאכלם.  {ס}</P>

<P><B>כו,יב</B> יהוה, תשפת שלום לנו:  כי גם כל-מעשינו, פעלת לנו.  {ס}</P>

<P><B>כו,יג</B> יהוה אלהינו, בעלונו אדנים זולתך; לבד-בך, נזכיר שמך. 
<B>כו,יד</B> מתים, בל-יחיו--רפאים, בל-יקמו; לכן פקדת ותשמידם, ותאבד כל-זכר למו. 
<B>כו,טו</B> יספת לגוי יהוה, יספת לגוי נכבדת; רחקת, כל-קצוי-ארץ.  {פ}</P>

<P><B>כו,טז</B> יהוה, בצר פקדוך; צקון לחש, מוסרך למו. 
<B>כו,יז</B> כמו הרה תקריב ללדת, תחיל תזעק בחבליה--כן היינו מפניך, יהוה. 
<B>כו,יח</B> הרינו חלנו, כמו ילדנו רוח; ישועת בל-נעשה ארץ, ובל-יפלו ישבי תבל. 
<B>כו,יט</B> יחיו מתיך, נבלתי יקומון; הקיצו ורננו שכני עפר, כי טל אורת טלך, וארץ, רפאים תפיל.  {פ}</P>

<P><B>כו,כ</B> לך עמי בא בחדריך, וסגר דלתיך (דלתך) בעדך; חבי כמעט-רגע, עד-יעבור- (יעבר-) זעם. 
<B>כו,כא</B> כי-הנה יהוה יצא ממקומו, לפקד עון ישב-הארץ עליו; וגלתה הארץ את-דמיה, ולא-תכסה עוד על-הרוגיה.  {פ}</P>

<P><B>כז,א</B> ביום ההוא יפקד יהוה בחרבו הקשה והגדולה והחזקה, על לויתן נחש ברח, ועל לויתן, נחש עקלתון; והרג את-התנין, אשר בים.  {ס}</P>

<P><B>כז,ב</B> ביום, ההוא, כרם חמר, ענו-לה. 
<B>כז,ג</B> אני יהוה נצרה, לרגעים אשקנה:  פן יפקד עליה, לילה ויום אצרנה. 
<B>כז,ד</B> חמה, אין לי:  מי-יתנני שמיר שית, במלחמה--אפשעה בה, אציתנה יחד. 
<B>כז,ה</B> או יחזק במעוזי, יעשה שלום לי; שלום, יעשה-לי. 
<B>כז,ו</B> הבאים ישרש יעקב, יציץ ופרח ישראל; ומלאו פני-תבל, תנובה.  {פ}</P>

<P><B>כז,ז</B> הכמכת מכהו, הכהו:  אם-כהרג הרגיו, הרג. 
<B>כז,ח</B> בסאסאה, בשלחה תריבנה; הגה ברוחו הקשה, ביום קדים. 
<B>כז,ט</B> לכן, בזאת יכפר עון-יעקב, וזה, כל-פרי הסר חטאתו:  בשומו כל-אבני מזבח, כאבני-גר מנפצות, לא-יקמו אשרים, וחמנים. 
<B>כז,י</B> כי עיר בצורה, בדד, נוה, משלח ונעזב כמדבר; שם ירעה עגל ושם ירבץ, וכלה סעפיה. 
<B>כז,יא</B> ביבש קצירה, תשברנה, נשים, באות מאירות אותה:  כי לא עם-בינות, הוא--על-כן לא-ירחמנו עשהו, ויצרו לא יחננו.  {פ}</P>

<P><B>כז,יב</B> והיה ביום ההוא, יחבט יהוה משבלת הנהר עד-נחל מצרים; ואתם תלקטו לאחד אחד, בני ישראל.  {פ}</P>

<P><B>כז,יג</B> והיה ביום ההוא, יתקע בשופר גדול, ובאו האבדים בארץ אשור, והנדחים בארץ מצרים; והשתחוו ליהוה בהר הקדש, בירושלם.  {פ}</P>

<P><B>כח,א</B> הוי, עטרת גאות שכרי אפרים, וציץ נבל, צבי תפארתו--אשר על-ראש גיא-שמנים, הלומי יין. 
<B>כח,ב</B> הנה חזק ואמץ לאדני, כזרם ברד שער קטב; כזרם מים כבירים שטפים, הניח לארץ--ביד. 
<B>כח,ג</B> ברגלים, תרמסנה; עטרת גאות, שכורי אפרים. 
<B>כח,ד</B> והיתה ציצת נבל, צבי תפארתו, אשר על-ראש, גיא שמנים--כבכורה, בטרם קיץ, אשר יראה הראה אותה, בעודה בכפו יבלענה.  {ס}</P>

<P><B>כח,ה</B> ביום ההוא, יהיה יהוה צבאות, לעטרת צבי, ולצפירת תפארה--לשאר, עמו. 
<B>כח,ו</B> ולרוח, משפט--ליושב, על-המשפט, ולגבורה, משיבי מלחמה שערה.  {ס}</P>

<P><B>כח,ז</B> וגם-אלה ביין שגו, ובשכר תעו:  כהן ונביא שגו בשכר נבלעו מן-היין, תעו מן-השכר, שגו בראה, פקו פליליה. 
<B>כח,ח</B> כי כל-שלחנות, מלאו קיא צאה, בלי, מקום.  {פ}</P>

<P><B>כח,ט</B> את-מי יורה דעה, ואת-מי יבין שמועה--גמולי, מחלב, עתיקי, משדים. 
<B>כח,י</B> כי צו לצו צו לצו, קו לקו קו לקו--זעיר שם, זעיר שם. 
<B>כח,יא</B> כי בלעגי שפה, ובלשון אחרת, ידבר, אל-העם הזה. 
<B>כח,יב</B> אשר אמר אליהם, זאת המנוחה הניחו לעיף, וזאת, המרגעה; ולא אבוא, שמוע. 
<B>כח,יג</B> והיה להם דבר-יהוה, צו לצו צו לצו קו לקו קו לקו, זעיר שם, זעיר שם--למען ילכו וכשלו אחור, ונשברו, ונוקשו, ונלכדו.  {פ}</P>

<P><B>כח,יד</B> לכן שמעו דבר-יהוה, אנשי לצון--משלי העם הזה, אשר בירושלם. 
<B>כח,טו</B> כי אמרתם, כרתנו ברית את-מות, ועם-שאול, עשינו חזה; שיט (שוט) שוטף כי-עבר (יעבר) לא יבואנו, כי שמנו כזב מחסנו ובשקר נסתרנו.  {פ}</P>

<P><B>כח,טז</B> לכן, כה אמר אדני יהוה, הנני יסד בציון, אבן; אבן בחן פנת יקרת, מוסד מוסד--המאמין, לא יחיש. 
<B>כח,יז</B> ושמתי משפט לקו, וצדקה למשקלת; ויעה ברד מחסה כזב, וסתר מים ישטפו.  {ס}</P>

<P><B>כח,יח</B> וכפר בריתכם את-מות, וחזותכם את-שאול לא תקום; שוט שוטף כי יעבר, והייתם לו למרמס. 
<B>כח,יט</B> מדי עברו יקח אתכם, כי-בבקר בבקר יעבר ביום ובלילה; והיה רק-זועה, הבין שמועה. 
<B>כח,כ</B> כי-קצר המצע, מהשתרע; והמסכה צרה, כהתכנס. 
<B>כח,כא</B> כי כהר-פרצים יקום יהוה, כעמק בגבעון ירגז--לעשות מעשהו, זר מעשהו, ולעבד עבדתו, נכריה עבדתו. 
<B>כח,כב</B> ועתה, אל-תתלוצצו, פן-יחזקו, מוסריכם:  כי-כלה ונחרצה שמעתי, מאת אדני יהוה צבאות--על-כל-הארץ.  {פ}</P>

<P><B>כח,כג</B> האזינו ושמעו, קולי; הקשיבו ושמעו, אמרתי. 
<B>כח,כד</B> הכל היום, יחרש החרש לזרע; יפתח וישדד, אדמתו. 
<B>כח,כה</B> הלוא אם-שוה פניה, והפיץ קצח וכמן יזרק; ושם חטה שורה ושערה נסמן, וכסמת גבלתו. 
<B>כח,כו</B> ויסרו למשפט, אלהיו יורנו. 
<B>כח,כז</B> כי לא בחרוץ, יודש קצח, ואופן עגלה, על-כמן יוסב:  כי במטה יחבט קצח, וכמן בשבט. 
<B>כח,כח</B> לחם יודק, כי לא לנצח אדוש ידושנו; והמם גלגל עגלתו ופרשיו, לא ידקנו. 
<B>כח,כט</B> גם-זאת, מעם יהוה צבאות יצאה:  הפלא עצה, הגדיל תושיה.  {פ}</P>

<P><B>כט,א</B> הוי אריאל אריאל, קרית חנה דוד; ספו שנה על-שנה, חגים ינקפו. 
<B>כט,ב</B> והציקותי, לאריאל; והיתה תאניה ואניה, והיתה לי כאריאל. 
<B>כט,ג</B> וחניתי כדור, עליך; וצרתי עליך מצב, והקימתי עליך מצרת. 
<B>כט,ד</B> ושפלת מארץ תדברי, ומעפר תשח אמרתך; והיה כאוב מארץ, קולך, ומעפר, אמרתך תצפצף. 
<B>כט,ה</B> והיה כאבק דק, המון זריך; וכמץ עבר המון עריצים, והיה לפתע פתאם. 
<B>כט,ו</B> מעם יהוה צבאות תפקד, ברעם וברעש וקול גדול; סופה, וסערה, ולהב, אש אוכלה. 
<B>כט,ז</B> והיה, כחלום חזון לילה, המון כל-הגוים, הצבאים על-אריאל; וכל-צביה, ומצדתה, והמציקים, לה. 
<B>כט,ח</B> והיה כאשר יחלם הרעב והנה אוכל, והקיץ וריקה נפשו, וכאשר יחלם הצמא והנה שתה, והקיץ והנה עיף ונפשו שוקקה--כן יהיה, המון כל-הגוים, הצבאים, על-הר ציון.  {פ}</P>

<P><B>כט,ט</B> התמהמהו ותמהו, השתעשעו ושעו; שכרו ולא-יין, נעו ולא שכר. 
<B>כט,י</B> כי-נסך עליכם יהוה רוח תרדמה, ויעצם את-עיניכם:  את-הנביאים ואת-ראשיכם החזים, כסה. 
<B>כט,יא</B> ותהי לכם חזות הכל, כדברי הספר החתום, אשר-יתנו אתו אל-יודע הספר (ספר) לאמר, קרא נא-זה; ואמר לא אוכל, כי חתום הוא. 
<B>כט,יב</B> ונתן הספר, על אשר לא-ידע ספר לאמר--קרא נא-זה; ואמר, לא ידעתי ספר.  {ס}</P>

<P><B>כט,יג</B> ויאמר אדני, יען כי נגש העם הזה, בפיו ובשפתיו כבדוני, ולבו רחק ממני--ותהי יראתם אתי, מצות אנשים מלמדה. 
<B>כט,יד</B> לכן, הנני יוסף להפליא את-העם-הזה--הפלא ופלא; ואבדה חכמת חכמיו, ובינת נבניו תסתתר.  {ס}</P>

<P><B>כט,טו</B> הוי המעמיקים מיהוה, לסתר עצה; והיה במחשך, מעשיהם, ויאמרו, מי ראנו ומי ידענו. 
<B>כט,טז</B> הפככם--אם-כחמר היצר, יחשב:  כי-יאמר מעשה לעשהו לא עשני, ויצר אמר ליצרו לא הבין. 
<B>כט,יז</B> הלוא-עוד מעט מזער, ושב לבנון לכרמל; והכרמל, ליער יחשב. 
<B>כט,יח</B> ושמעו ביום-ההוא החרשים, דברי-ספר; ומאפל ומחשך, עיני עורים תראינה. 
<B>כט,יט</B> ויספו ענוים ביהוה, שמחה; ואביוני אדם, בקדוש ישראל יגילו. 
<B>כט,כ</B> כי-אפס עריץ, וכלה לץ; ונכרתו, כל-שקדי און. 
<B>כט,כא</B> מחטיאי אדם בדבר, ולמוכיח בשער יקשון; ויטו בתהו, צדיק.  {פ}</P>

<P><B>כט,כב</B> לכן, כה-אמר יהוה אל-בית יעקב, אשר פדה, את-אברהם:  לא-עתה יבוש יעקב, ולא עתה פניו יחורו. 
<B>כט,כג</B> כי בראתו ילדיו מעשה ידי, בקרבו--יקדישו שמי; והקדישו את-קדוש יעקב, ואת-אלהי ישראל יעריצו. 
<B>כט,כד</B> וידעו תעי-רוח, בינה; ורוגנים, ילמדו-לקח.  {ס}</P>

<P><B>ל,א</B> הוי בנים סוררים, נאם-יהוה, לעשות עצה ולא מני, ולנסך מסכה ולא רוחי--למען ספות חטאת, על-חטאת. 
<B>ל,ב</B> ההלכים לרדת מצרים, ופי לא שאלו; לעוז במעוז פרעה, ולחסות בצל מצרים. 
<B>ל,ג</B> והיה לכם מעוז פרעה, לבשת; והחסות בצל-מצרים, לכלמה. 
<B>ל,ד</B> כי-היו בצען, שריו; ומלאכיו, חנס יגיעו. 
<B>ל,ה</B> כל הבאיש, על-עם לא-יועילו למו:  לא לעזר ולא להועיל, כי לבשת וגם-לחרפה.  {ס}</P>

<P><B>ל,ו</B> משא, בהמות נגב:  בארץ צרה וצוקה לביא וליש מהם, אפעה ושרף מעופף, ישאו על-כתף עירים חילהם ועל-דבשת גמלים אוצרתם, על-עם לא יועילו. 
<B>ל,ז</B> ומצרים, הבל וריק יעזרו; לכן קראתי לזאת, רהב הם שבת. 
<B>ל,ח</B> עתה, בוא כתבה על-לוח אתם--ועל-ספר חקה; ותהי ליום אחרון, לעד עד-עולם. 
<B>ל,ט</B> כי עם מרי הוא, בנים כחשים; בנים, לא-אבו שמוע תורת יהוה. 
<B>ל,י</B> אשר אמרו לראים, לא תראו, ולחזים, לא תחזו-לנו נכחות; דברו-לנו חלקות, חזו מהתלות. 
<B>ל,יא</B> סורו, מני-דרך, הטו, מני-ארח; השביתו מפנינו, את-קדוש ישראל.  {ס}</P>

<P><B>ל,יב</B> לכן, כה אמר קדוש ישראל, יען מאסכם, בדבר הזה; ותבטחו בעשק ונלוז, ותשענו עליו. 
<B>ל,יג</B> לכן, יהיה לכם העון הזה, כפרץ נפל, נבעה בחומה נשגבה--אשר-פתאם לפתע, יבוא שברה. 
<B>ל,יד</B> ושברה כשבר נבל יוצרים, כתות--לא יחמל; ולא-ימצא במכתתו, חרש, לחתות אש מיקוד, ולחשף מים מגבא.  {ס}</P>

<P><B>ל,טו</B> כי כה-אמר אדני יהוה קדוש ישראל, בשובה ונחת תושעון--בהשקט ובבטחה, תהיה גבורתכם; ולא, אביתם. 
<B>ל,טז</B> ותאמרו לא-כי על-סוס ננוס, על-כן תנוסון; ועל-קל נרכב, על-כן יקלו רדפיכם. 
<B>ל,יז</B> אלף אחד, מפני גערת אחד--מפני גערת חמשה, תנסו:  עד אם-נותרתם, כתרן על-ראש ההר, וכנס, על-הגבעה. 
<B>ל,יח</B> ולכן יחכה יהוה, לחננכם, ולכן ירום, לרחמכם:  כי-אלהי משפט יהוה, אשרי כל-חוכי לו.  {פ}</P>

<P><B>ל,יט</B> כי-עם בציון ישב, בירושלם; בכו לא-תבכה, חנון יחנך לקול זעקך--כשמעתו, ענך. 
<B>ל,כ</B> ונתן לכם אדני לחם צר, ומים לחץ; ולא-יכנף עוד מוריך, והיו עיניך ראות את-מוריך. 
<B>ל,כא</B> ואזניך תשמענה דבר, מאחריך לאמר:  זה הדרך לכו בו, כי תאמינו וכי תשמאילו. 
<B>ל,כב</B> וטמאתם, את-צפוי פסילי כספך, ואת-אפדת, מסכת זהבך; תזרם כמו דוה, צא תאמר לו. 
<B>ל,כג</B> ונתן מטר זרעך אשר-תזרע את-האדמה, ולחם תבואת האדמה, והיה דשן, ושמן; ירעה מקניך ביום ההוא, כר נרחב. 
<B>ל,כד</B> והאלפים והעירים, עבדי האדמה, בליל חמיץ, יאכלו--אשר-זרה ברחת, ובמזרה. 
<B>ל,כה</B> והיה על-כל-הר גבה, ועל כל-גבעה נשאה, פלגים, יבלי-מים--ביום הרג רב, בנפל מגדלים. 
<B>ל,כו</B> והיה אור-הלבנה, כאור החמה, ואור החמה יהיה שבעתים, כאור שבעת הימים--ביום, חבש יהוה את-שבר עמו, ומחץ מכתו, ירפא.  {פ}</P>

<P><B>ל,כז</B> הנה שם-יהוה, בא ממרחק, בער אפו, וכבד משאה; שפתיו מלאו זעם, ולשונו כאש אכלת. 
<B>ל,כח</B> ורוחו כנחל שוטף, עד-צואר יחצה, להנפה גוים, בנפת שוא; ורסן מתעה, על לחיי עמים. 
<B>ל,כט</B> השיר יהיה לכם, כליל התקדש-חג; ושמחת לבב, כהולך בחליל, לבוא בהר-יהוה, אל-צור ישראל. 
<B>ל,ל</B> והשמיע יהוה את-הוד קולו, ונחת זרועו יראה, בזעף אף, ולהב אש אוכלה; נפץ וזרם, ואבן ברד. 
<B>ל,לא</B> כי-מקול יהוה, יחת אשור; בשבט, יכה. 
<B>ל,לב</B> והיה, כל מעבר מטה מוסדה, אשר יניח יהוה עליו, בתפים ובכנרות; ובמלחמות תנופה, נלחם-בה (בם). 
<B>ל,לג</B> כי-ערוך מאתמול תפתה, גם-הוא (היא) למלך הוכן העמיק הרחב; מדרתה, אש ועצים הרבה--נשמת יהוה כנחל גפרית, בערה בה.  {פ}</P>

<P><B>לא,א</B> הוי הירדים מצרים לעזרה, על-סוסים ישענו; ויבטחו על-רכב כי רב, ועל פרשים כי-עצמו מאד--ולא שעו על-קדוש ישראל, ואת-יהוה לא דרשו. 
<B>לא,ב</B> וגם-הוא חכם ויבא רע, ואת-דבריו לא הסיר; וקם על-בית מרעים, ועל-עזרת פעלי און. 
<B>לא,ג</B> ומצרים אדם ולא-אל, וסוסיהם בשר ולא-רוח; ויהוה יטה ידו, וכשל עוזר ונפל עזר--ויחדו, כלם יכליון.  {ס}</P>

<P><B>לא,ד</B> כי כה אמר-יהוה אלי כאשר יהגה האריה והכפיר על-טרפו, אשר יקרא עליו מלא רעים, מקולם לא יחת, ומהמונם לא יענה; כן, ירד יהוה צבאות, לצבא על-הר-ציון, ועל-גבעתה. 
<B>לא,ה</B> כצפרים עפות--כן יגן יהוה צבאות, על-ירושלם; גנון והציל, פסח והמליט. 
<B>לא,ו</B> שובו, לאשר העמיקו סרה--בני ישראל. 
<B>לא,ז</B> כי, ביום ההוא, ימאסון איש אלילי כספו, ואלילי זהבו--אשר עשו לכם ידיכם, חטא. 
<B>לא,ח</B> ונפל אשור בחרב לא-איש, וחרב לא-אדם תאכלנו; ונס לו מפני-חרב, ובחוריו למס יהיו. 
<B>לא,ט</B> וסלעו ממגור יעבור, וחתו מנס שריו:  נאם-יהוה, אשר-אור לו בציון, ותנור לו, בירושלם.  {פ}</P>

<P><B>לב,א</B> הן לצדק, ימלך-מלך; ולשרים, למשפט ישרו. 
<B>לב,ב</B> והיה-איש כמחבא-רוח, וסתר זרם, כפלגי-מים בציון, כצל סלע-כבד בארץ עיפה. 
<B>לב,ג</B> ולא תשעינה, עיני ראים; ואזני שמעים, תקשבנה. 
<B>לב,ד</B> ולבב נמהרים, יבין לדעת; ולשון עלגים, תמהר לדבר צחות. 
<B>לב,ה</B> לא-יקרא עוד לנבל, נדיב; ולכילי, לא יאמר שוע. 
<B>לב,ו</B> כי נבל נבלה ידבר, ולבו יעשה-און--לעשות חנף, ולדבר אל-יהוה תועה, להריק נפש רעב, ומשקה צמא יחסיר. 
<B>לב,ז</B> וכלי, כליו רעים; הוא, זמות יעץ, לחבל ענוים (עניים) באמרי-שקר, ובדבר אביון משפט. 
<B>לב,ח</B> ונדיב, נדיבות יעץ; והוא, על-נדיבות יקום.  {ס}</P>

<P><B>לב,ט</B> נשים, שאננות--קמנה, שמענה קולי; בנות, בטחות--האזנה, אמרתי. 
<B>לב,י</B> ימים, על-שנה, תרגזנה, בטחות:  כי כלה בציר, אסף בלי יבוא. 
<B>לב,יא</B> חרדו, שאננות, רגזה, בטחות; פשטה וערה, וחגורה על-חלצים. 
<B>לב,יב</B> על-שדים, ספדים; על-שדי-חמד, על-גפן פריה. 
<B>לב,יג</B> על אדמת עמי, קוץ שמיר תעלה:  כי על-כל-בתי משוש, קריה עליזה. 
<B>לב,יד</B> כי-ארמון נטש, המון עיר עזב; עפל ובחן היה בעד מערות, עד-עולם--משוש פראים, מרעה עדרים. 
<B>לב,טו</B> עד-יערה עלינו רוח, ממרום; והיה מדבר לכרמל, וכרמל (והכרמל) ליער יחשב. 
<B>לב,טז</B> ושכן במדבר, משפט; וצדקה, בכרמל תשב. 
<B>לב,יז</B> והיה מעשה הצדקה, שלום; ועבדת, הצדקה--השקט ובטח, עד-עולם. 
<B>לב,יח</B> וישב עמי, בנוה שלום; ובמשכנות, מבטחים, ובמנוחת, שאננות. 
<B>לב,יט</B> וברד, ברדת היער; ובשפלה, תשפל העיר. 
<B>לב,כ</B> אשריכם, זרעי על-כל-מים; משלחי רגל-השור, והחמור.  {ס}</P>

<P><B>לג,א</B> הוי שודד, ואתה לא שדוד, ובוגד, ולא-בגדו בו; כהתמך שודד תושד, כנלתך לבגד יבגדו-בך.  {ס}</P>

<P><B>לג,ב</B> יהוה חננו, לך קוינו; היה זרעם לבקרים, אף-ישועתנו בעת צרה. 
<B>לג,ג</B> מקול המון, נדדו עמים; מרוממתך, נפצו גוים. 
<B>לג,ד</B> ואסף שללכם, אסף החסיל--כמשק גבים, שקק בו. 
<B>לג,ה</B> נשגב יהוה, כי שכן מרום; מלא ציון, משפט וצדקה. 
<B>לג,ו</B> והיה אמונת עתיך, חסן ישועת חכמת ודעת; יראת יהוה, היא אוצרו.  {פ}</P>

<P><B>לג,ז</B> הן, אראלם, צעקו, חצה; מלאכי שלום, מר יבכיון. 
<B>לג,ח</B> נשמו מסלות, שבת עבר ארח; הפר ברית מאס ערים, לא חשב אנוש. 
<B>לג,ט</B> אבל אמללה ארץ, החפיר לבנון קמל; היה השרון כערבה, ונער בשן וכרמל.  {ס}</P>

<P><B>לג,י</B> עתה אקום, יאמר יהוה; עתה, ארומם--עתה, אנשא. 
<B>לג,יא</B> תהרו חשש, תלדו קש; רוחכם, אש תאכלכם. 
<B>לג,יב</B> והיו עמים, משרפות שיד; קוצים כסוחים, באש יצתו.  {פ}</P>

<P><B>לג,יג</B> שמעו רחוקים, אשר עשיתי; ודעו קרובים, גברתי. 
<B>לג,יד</B> פחדו בציון חטאים, אחזה רעדה חנפים; מי יגור לנו, אש אוכלה--מי-יגור לנו, מוקדי עולם. 
<B>לג,טו</B> הלך צדקות, ודבר מישרים; מאס בבצע מעשקות, נער כפיו מתמך בשחד, אטם אזנו משמע דמים, ועצם עיניו מראות ברע. 
<B>לג,טז</B> הוא מרומים ישכן, מצדות סלעים משגבו; לחמו נתן, מימיו נאמנים. 
<B>לג,יז</B> מלך ביפיו, תחזינה עיניך; תראינה, ארץ מרחקים. 
<B>לג,יח</B> לבך, יהגה אימה; איה ספר איה שקל, איה ספר את-המגדלים. 
<B>לג,יט</B> את-עם נועז, לא תראה:  עם עמקי שפה משמוע, נלעג לשון אין בינה. 
<B>לג,כ</B> חזה ציון, קרית מועדנו; עיניך תראינה ירושלם נוה שאנן, אהל בל-יצען בל-יסע יתדתיו לנצח, וכל-חבליו, בל-ינתקו. 
<B>לג,כא</B> כי אם-שם אדיר יהוה, לנו, מקום-נהרים יארים, רחבי ידים; בל-תלך בו אני-שיט, וצי אדיר לא יעברנו. 
<B>לג,כב</B> כי יהוה שפטנו, יהוה מחקקנו; יהוה מלכנו, הוא יושיענו. 
<B>לג,כג</B> נטשו, חבליך; בל-יחזקו כן-תרנם, בל-פרשו נס, אז חלק עד-שלל מרבה, פסחים בזזו בז. 
<B>לג,כד</B> ובל-יאמר שכן, חליתי; העם הישב בה, נשא עון.  {ס}</P>

<P><B>לד,א</B> קרבו גוים לשמע, ולאמים הקשיבו; תשמע הארץ ומלאה, תבל וכל-צאצאיה. 
<B>לד,ב</B> כי קצף ליהוה על-כל-הגוים, וחמה על-כל-צבאם; החרימם, נתנם לטבח. 
<B>לד,ג</B> וחלליהם ישלכו, ופגריהם יעלה באשם; ונמסו הרים, מדמם. 
<B>לד,ד</B> ונמקו כל-צבא השמים, ונגלו כספר השמים; וכל-צבאם יבול--כנבל עלה מגפן, וכנבלת מתאנה. 
<B>לד,ה</B> כי-רותה בשמים, חרבי; הנה על-אדום תרד, ועל-עם חרמי למשפט. 
<B>לד,ו</B> חרב ליהוה מלאה דם, הדשנה מחלב, מדם כרים ועתודים, מחלב כליות אילים:  כי זבח ליהוה בבצרה, וטבח גדול בארץ אדום. 
<B>לד,ז</B> וירדו ראמים עמם, ופרים עם-אבירים; ורותה ארצם מדם, ועפרם מחלב ידשן. 
<B>לד,ח</B> כי יום נקם, ליהוה--שנת שלומים, לריב ציון. 
<B>לד,ט</B> ונהפכו נחליה לזפת, ועפרה לגפרית; והיתה ארצה, לזפת בערה. 
<B>לד,י</B> לילה ויומם לא תכבה, לעולם יעלה עשנה; מדור לדור, תחרב--לנצח נצחים, אין עבר בה. 
<B>לד,יא</B> וירשוה קאת וקפוד, וינשוף וערב ישכנו-בה; ונטה עליה קו-תהו, ואבני-בהו. 
<B>לד,יב</B> חריה ואין-שם, מלוכה יקראו; וכל-שריה, יהיו אפס. 
<B>לד,יג</B> ועלתה ארמנתיה סירים, קמוש וחוח במבצריה; והיתה נוה תנים, חציר לבנות יענה. 
<B>לד,יד</B> ופגשו ציים את-איים, ושעיר על-רעהו יקרא; אך-שם הרגיעה לילית, ומצאה לה מנוח. 
<B>לד,טו</B> שמה קננה קפוז ותמלט, ובקעה ודגרה בצלה; אך-שם נקבצו דיות, אשה רעותה. 
<B>לד,טז</B> דרשו מעל-ספר יהוה, וקראו--אחת מהנה לא נעדרה, אשה רעותה לא פקדו:  כי-פי הוא צוה, ורוחו הוא קבצן. 
<B>לד,יז</B> והוא-הפיל להן גורל, וידו חלקתה להם בקו; עד-עולם, יירשוה--לדור ודור, ישכנו-בה.  {ס}</P>

<P><B>לה,א</B> יששום מדבר, וציה; ותגל ערבה ותפרח, כחבצלת. 
<B>לה,ב</B> פרח תפרח ותגל, אף גילת ורנן--כבוד הלבנון נתן-לה, הדר הכרמל והשרון; המה יראו כבוד-יהוה, הדר אלהינו.  {פ}</P>

<P><B>לה,ג</B> חזקו, ידים רפות; וברכים כשלות, אמצו. 
<B>לה,ד</B> אמרו, לנמהרי-לב, חזקו, אל-תיראו; הנה אלהיכם, נקם יבוא--גמול אלהים, הוא יבוא וישעכם. 
<B>לה,ה</B> אז תפקחנה, עיני עורים; ואזני חרשים, תפתחנה. 
<B>לה,ו</B> אז ידלג כאיל פסח, ותרן לשון אלם:  כי-נבקעו במדבר מים, ונחלים בערבה. 
<B>לה,ז</B> והיה השרב לאגם, וצמאון למבועי מים; בנוה תנים רבצה, חציר לקנה וגמא. 
<B>לה,ח</B> והיה-שם מסלול ודרך, ודרך הקדש יקרא לה--לא-יעברנו טמא, והוא-למו; הלך דרך ואוילים, לא יתעו. 
<B>לה,ט</B> לא-יהיה שם אריה, ופריץ חיות בל-יעלנה--לא תמצא, שם; והלכו, גאולים. 
<B>לה,י</B> ופדויי יהוה ישבון, ובאו ציון ברנה, ושמחת עולם, על-ראשם; ששון ושמחה ישיגו, ונסו יגון ואנחה.  {ס}</P>

<P><B>לו,א</B> ויהי בארבע עשרה שנה למלך חזקיהו, עלה סנחריב מלך-אשור על כל-ערי יהודה הבצרות--ויתפשם. 
<B>לו,ב</B> וישלח מלך-אשור את-רבשקה מלכיש ירושלמה אל-המלך חזקיהו, בחיל כבד; ויעמד, בתעלת הברכה העליונה, במסלת, שדה כובס. 
<B>לו,ג</B> ויצא אליו אליקים בן-חלקיהו, אשר על-הבית--ושבנא, הספר, ויואח בן-אסף, המזכיר. 
<B>לו,ד</B> ויאמר אליהם רבשקה, אמרו-נא אל-חזקיהו:  כה-אמר המלך הגדול, מלך אשור, מה הבטחון הזה, אשר בטחת. 
<B>לו,ה</B> אמרתי, אך-דבר-שפתים, עצה וגבורה, למלחמה; עתה על-מי בטחת, כי מרדת בי. 
<B>לו,ו</B> הנה בטחת על-משענת הקנה הרצוץ הזה, על-מצרים, אשר יסמך איש עליו, ובא בכפו ונקבה:  כן פרעה מלך-מצרים, לכל-הבטחים עליו. 
<B>לו,ז</B> וכי-תאמר אלי, אל-יהוה אלהינו בטחנו:  הלוא-הוא, אשר הסיר חזקיהו את-במתיו ואת-מזבחתיו, ויאמר ליהודה ולירושלם, לפני המזבח הזה תשתחוו. 
<B>לו,ח</B> ועתה התערב נא, את-אדני המלך אשור; ואתנה לך, אלפים סוסים--אם-תוכל, לתת לך רכבים עליהם. 
<B>לו,ט</B> ואיך תשיב, את פני פחת אחד עבדי אדני--הקטנים; ותבטח לך על-מצרים, לרכב ולפרשים. 
<B>לו,י</B> ועתה המבלעדי יהוה, עליתי על-הארץ הזאת להשחיתה; יהוה אמר אלי, עלה אל-הארץ הזאת והשחיתה.  {ס}</P>

<P><B>לו,יא</B> ויאמר אליקים ושבנא ויואח אל-רבשקה, דבר-נא אל-עבדיך ארמית--כי שמעים, אנחנו; ואל-תדבר אלינו, יהודית, באזני העם, אשר על-החומה. 
<B>לו,יב</B> ויאמר רבשקה, האל אדניך ואליך שלחני אדני, לדבר, את-הדברים האלה:  הלא על-האנשים, הישבים על-החומה, לאכל את-חראיהם (צואתם) ולשתות את-שיניהם (מימי רגליהם), עמכם. 
<B>לו,יג</B> ויעמד, רבשקה, ויקרא בקול-גדול, יהודית; ויאמר--שמעו את-דברי המלך הגדול, מלך אשור. 
<B>לו,יד</B> כה אמר המלך, אל-ישא לכם חזקיהו:  כי לא-יוכל, להציל אתכם. 
<B>לו,טו</B> ואל-יבטח אתכם חזקיהו אל-יהוה לאמר, הצל יצילנו יהוה:  לא תנתן העיר הזאת, ביד מלך אשור. 
<B>לו,טז</B> אל-תשמעו, אל-חזקיהו;  {פ}<BR> <BR>כי כה אמר המלך אשור, עשו-אתי ברכה וצאו אלי, ואכלו איש-גפנו ואיש תאנתו, ושתו איש מי-בורו. 
<B>לו,יז</B> עד-באי, ולקחתי אתכם אל-ארץ כארצכם:  ארץ דגן ותירוש, ארץ לחם וכרמים. 
<B>לו,יח</B> פן-יסית אתכם חזקיהו לאמר, יהוה יצילנו; ההצילו אלהי הגוים, איש את-ארצו, מיד, מלך אשור. 
<B>לו,יט</B> איה אלהי חמת, וארפד--איה, אלהי ספרוים; וכי-הצילו את-שמרון, מידי. 
<B>לו,כ</B> מי, בכל-אלהי הארצות האלה, אשר-הצילו את-ארצם, מידי; כי-יציל יהוה את-ירושלם, מידי. 
<B>לו,כא</B> ויחרישו, ולא-ענו אתו דבר:  כי-מצות המלך היא לאמר, לא תענהו. 
<B>לו,כב</B> ויבא אליקים בן-חלקיהו אשר-על-הבית ושבנא הספר ויואח בן-אסף המזכיר, אל-חזקיהו--קרועי בגדים; ויגידו לו, את דברי רבשקה.  {ס}</P>

<P><B>לז,א</B> ויהי, כשמע המלך חזקיהו, ויקרע, את-בגדיו; ויתכס בשק, ויבא בית יהוה. 
<B>לז,ב</B> וישלח את-אליקים אשר-על-הבית ואת שבנא הסופר, ואת זקני הכהנים, מתכסים, בשקים--אל-ישעיהו בן-אמוץ, הנביא. 
<B>לז,ג</B> ויאמרו אליו, כה אמר חזקיהו, יום-צרה ותוכחה ונאצה, היום הזה:  כי באו בנים עד-משבר, וכח אין ללדה. 
<B>לז,ד</B> אולי ישמע יהוה אלהיך את דברי רבשקה, אשר שלחו מלך-אשור אדניו לחרף אלהים חי, והוכיח בדברים, אשר שמע יהוה אלהיך; ונשאת תפלה, בעד השארית הנמצאה. 
<B>לז,ה</B> ויבאו, עבדי המלך חזקיהו--אל-ישעיהו. 
<B>לז,ו</B> ויאמר אליהם ישעיהו, כה תאמרון אל-אדניכם:  כה אמר יהוה, אל-תירא מפני הדברים אשר שמעת, אשר גדפו נערי מלך-אשור, אותי. 
<B>לז,ז</B> הנני נותן בו רוח, ושמע שמועה ושב אל-ארצו; והפלתיו בחרב, בארצו. 
<B>לז,ח</B> וישב, רבשקה, וימצא את-מלך אשור, נלחם על-לבנה:  כי שמע, כי נסע מלכיש. 
<B>לז,ט</B> וישמע, על-תרהקה מלך-כוש לאמר, יצא, להלחם אתך; וישמע וישלח מלאכים, אל-חזקיהו לאמר. 
<B>לז,י</B> כה תאמרון, אל-חזקיהו מלך-יהודה לאמר, אל-ישאך אלהיך, אשר אתה בוטח בו לאמר:  לא תנתן ירושלם, ביד מלך אשור. 
<B>לז,יא</B> הנה אתה שמעת, אשר עשו מלכי אשור לכל-הארצות--להחרימם; ואתה, תנצל. 
<B>לז,יב</B> ההצילו אותם אלהי הגוים, אשר השחיתו אבותי, את-גוזן, ואת-חרן; ורצף ובני-עדן, אשר בתלשר. 
<B>לז,יג</B> איה מלך-חמת ומלך ארפד, ומלך לעיר ספרוים, הנע, ועוה. 
<B>לז,יד</B> ויקח חזקיהו את-הספרים מיד המלאכים, ויקראהו; ויעל בית יהוה, ויפרשהו חזקיהו לפני יהוה.  {ס}</P>

<P><B>לז,טו</B> ויתפלל, חזקיהו, אל-יהוה, לאמר. 
<B>לז,טז</B> יהוה צבאות אלהי ישראל, ישב הכרבים, אתה-הוא האלהים לבדך, לכל ממלכות הארץ; אתה עשית, את-השמים ואת-הארץ. 
<B>לז,יז</B> הטה יהוה אזנך ושמע, פקח יהוה עינך וראה; ושמע, את כל-דברי סנחריב, אשר שלח, לחרף אלהים חי. 
<B>לז,יח</B> אמנם, יהוה:  החריבו מלכי אשור, את-כל-הארצות--ואת-ארצם. 
<B>לז,יט</B> ונתן את-אלהיהם, באש:  כי לא אלהים המה, כי אם-מעשה ידי-אדם עץ ואבן--ויאבדום. 
<B>לז,כ</B> ועתה יהוה אלהינו, הושיענו מידו; וידעו כל-ממלכות הארץ, כי-אתה יהוה לבדך. 
<B>לז,כא</B> וישלח ישעיהו בן-אמוץ, אל-חזקיהו לאמר:  כה-אמר יהוה, אלהי ישראל, אשר התפללת אלי, אל-סנחריב מלך אשור. 
<B>לז,כב</B> זה הדבר, אשר-דבר יהוה עליו:  בזה לך לעגה לך, בתולת בת-ציון--אחריך ראש הניעה, בת ירושלם. 
<B>לז,כג</B> את-מי חרפת וגדפת, ועל-מי הרימותה קול; ותשא מרום עיניך, אל-קדוש ישראל. 
<B>לז,כד</B> ביד עבדיך, חרפת אדני, ותאמר ברב רכבי אני עליתי מרום הרים, ירכתי לבנון; ואכרת קומת ארזיו, מבחר ברשיו, ואבוא מרום קצו, יער כרמלו. 
<B>לז,כה</B> אני קרתי, ושתיתי מים; ואחרב, בכף-פעמי, כל, יארי מצור. 
<B>לז,כו</B> הלוא-שמעת למרחוק אותה עשיתי, מימי קדם ויצרתיה; עתה הבאתיה--ותהי להשאות גלים נצים, ערים בצרות. 
<B>לז,כז</B> וישביהן, קצרי-יד, חתו, ובשו; היו עשב שדה, וירק דשא, חציר גגות, ושדמה לפני קמה. 
<B>לז,כח</B> ושבתך וצאתך ובואך, ידעתי; ואת, התרגזך אלי. 
<B>לז,כט</B> יען התרגזך אלי, ושאננך עלה באזני--ושמתי חחי באפך, ומתגי בשפתיך, והשיבתיך, בדרך אשר-באת בה. 
<B>לז,ל</B> וזה-לך האות--אכול השנה ספיח, ובשנה השנית שחיס; ובשנה השלישית, זרעו וקצרו ונטעו כרמים--ואכול (ואכלו) פרים. 
<B>לז,לא</B> ויספה פליטת בית-יהודה, הנשארה--שרש למטה; ועשה פרי, למעלה. 
<B>לז,לב</B> כי מירושלם תצא שארית, ופליטה מהר ציון; קנאת יהוה צבאות, תעשה-זאת.  {ס}</P>

<P><B>לז,לג</B> לכן, כה-אמר יהוה אל-מלך אשור, לא יבוא אל-העיר הזאת, ולא-יורה שם חץ; ולא-יקדמנה מגן, ולא-ישפך עליה סללה. 
<B>לז,לד</B> בדרך אשר-בא, בה ישוב; ואל-העיר הזאת לא יבוא, נאם-יהוה. 
<B>לז,לה</B> וגנותי על-העיר הזאת, להושיעה--למעני, ולמען דוד עבדי.  {ס}</P>

<P><B>לז,לו</B> ויצא מלאך יהוה, ויכה במחנה אשור, מאה ושמנים וחמשה, אלף; וישכימו בבקר, והנה כלם פגרים מתים. 
<B>לז,לז</B> ויסע וילך, וישב סנחריב מלך-אשור; וישב, בנינוה. 
<B>לז,לח</B> ויהי הוא משתחוה בית נסרך אלהיו, ואדרמלך ושראצר בניו הכהו בחרב, והמה נמלטו, ארץ אררט; וימלך אסר-חדן בנו, תחתיו.  {ס}</P>

<P><B>לח,א</B> בימים ההם, חלה חזקיהו למות; ויבוא אליו ישעיהו בן-אמוץ הנביא, ויאמר אליו כה-אמר יהוה צו לביתך--כי מת אתה, ולא תחיה. 
<B>לח,ב</B> ויסב חזקיהו פניו, אל-הקיר; ויתפלל, אל-יהוה. 
<B>לח,ג</B> ויאמר, אנה יהוה זכר-נא את אשר התהלכתי לפניך באמת ובלב שלם, והטוב בעיניך, עשיתי; ויבך חזקיהו, בכי גדול.  {ס}</P>

<P><B>לח,ד</B> ויהי, דבר-יהוה, אל-ישעיהו, לאמר. 
<B>לח,ה</B> הלוך ואמרת אל-חזקיהו, כה-אמר יהוה אלהי דוד אביך, שמעתי את-תפלתך, ראיתי את-דמעתך; הנני יוסף על-ימיך, חמש עשרה שנה. 
<B>לח,ו</B> ומכף מלך-אשור אצילך, ואת העיר הזאת; וגנותי, על-העיר הזאת. 
<B>לח,ז</B> וזה-לך האות, מאת יהוה, אשר יעשה יהוה, את-הדבר הזה אשר דבר. 
<B>לח,ח</B> הנני משיב את-צל המעלות אשר ירדה במעלות אחז בשמש, אחרנית--עשר מעלות; ותשב השמש עשר מעלות, במעלות אשר ירדה.  {ס}</P>

<P><B>לח,ט</B> מכתב, לחזקיהו מלך-יהודה, בחלתו, ויחי מחליו. 
<B>לח,י</B> אני אמרתי, בדמי ימי אלכה--בשערי שאול; פקדתי, יתר שנותי. 
<B>לח,יא</B> אמרתי לא-אראה יה, יה בארץ החיים; לא-אביט אדם עוד, עם-יושבי חדל. 
<B>לח,יב</B> דורי, נסע ונגלה מני--כאהל רעי; קפדתי כארג חיי מדלה יבצעני, מיום עד-לילה תשלימני. 
<B>לח,יג</B> שויתי עד-בקר כארי, כן ישבר כל-עצמותי; מיום עד-לילה, תשלימני. 
<B>לח,יד</B> כסוס עגור כן אצפצף, אהגה כיונה; דלו עיני למרום, אדני עשקה-לי ערבני. 
<B>לח,טו</B> מה-אדבר ואמר-לי, והוא עשה; אדדה כל-שנותי, על-מר נפשי. 
<B>לח,טז</B> אדני, עליהם יחיו; ולכל-בהן חיי רוחי, ותחלימני והחיני. 
<B>לח,יז</B> הנה לשלום, מר-לי מר; ואתה חשקת נפשי, משחת בלי, כי השלכת אחרי גוך, כל-חטאי. 
<B>לח,יח</B> כי לא שאול תודך, מות יהללך; לא-ישברו יורדי-בור, אל-אמתך. 
<B>לח,יט</B> חי חי הוא יודך, כמוני היום; אב לבנים, יודיע אל-אמתך. 
<B>לח,כ</B> יהוה, להושיעני; ונגנותי ננגן כל-ימי חיינו, על-בית יהוה. 
<B>לח,כא</B> ויאמר ישעיהו, ישאו דבלת תאנים; וימרחו על-השחין, ויחי. 
<B>לח,כב</B> ויאמר חזקיהו, מה אות:  כי אעלה, בית יהוה.  {ס}</P>

<P><B>לט,א</B> בעת ההיא שלח מרדך בלאדן בן-בלאדן מלך-בבל, ספרים ומנחה--אל-חזקיהו; וישמע, כי חלה ויחזק. 
<B>לט,ב</B> וישמח עליהם, חזקיהו, ויראם את-בית נכתה את-הכסף ואת-הזהב ואת-הבשמים ואת השמן הטוב ואת כל-בית כליו, ואת כל-אשר נמצא באצרתיו:  לא-היה דבר, אשר לא-הראם חזקיהו בביתו--ובכל-ממשלתו.  {ס}</P>

<P><B>לט,ג</B> ויבא ישעיהו הנביא, אל-המלך חזקיהו; ויאמר אליו מה אמרו האנשים האלה, ומאין יבאו אליך, ויאמר חזקיהו, מארץ רחוקה באו אלי מבבל. 
<B>לט,ד</B> ויאמר, מה ראו בביתך; ויאמר חזקיהו, את כל-אשר בביתי ראו--לא-היה דבר אשר לא-הראיתים, באוצרתי. 
<B>לט,ה</B> ויאמר ישעיהו, אל-חזקיהו:  שמע, דבר-יהוה צבאות. 
<B>לט,ו</B> הנה, ימים באים, ונשא כל-אשר בביתך ואשר אצרו אבתיך עד-היום הזה, בבל:  לא-יותר דבר, אמר יהוה. 
<B>לט,ז</B> ומבניך אשר יצאו ממך, אשר תוליד--יקחו; והיו, סריסים, בהיכל, מלך בבל. 
<B>לט,ח</B> ויאמר חזקיהו אל-ישעיהו, טוב דבר-יהוה אשר דברת; ויאמר, כי יהיה שלום ואמת בימי.  {פ}</P>

<P><B>מ,א</B> נחמו נחמו, עמי--יאמר, אלהיכם. 
<B>מ,ב</B> דברו על-לב ירושלם, וקראו אליה--כי מלאה צבאה, כי נרצה עונה:  כי לקחה מיד יהוה, כפלים בכל-חטאתיה.  {ס}</P>

<P><B>מ,ג</B> קול קורא--במדבר, פנו דרך יהוה; ישרו, בערבה, מסלה, לאלהינו. 
<B>מ,ד</B> כל-גיא, ינשא, וכל-הר וגבעה, ישפלו; והיה העקב למישור, והרכסים לבקעה. 
<B>מ,ה</B> ונגלה, כבוד יהוה; וראו כל-בשר יחדו, כי פי יהוה דבר.  {פ}</P>

<P><B>מ,ו</B> קול אמר קרא, ואמר מה אקרא; כל-הבשר חציר, וכל-חסדו כציץ השדה. 
<B>מ,ז</B> יבש חציר נבל ציץ, כי רוח יהוה נשבה בו; אכן חציר, העם. 
<B>מ,ח</B> יבש חציר, נבל ציץ; ודבר-אלהינו, יקום לעולם.  {ס}</P>

<P><B>מ,ט</B> על הר-גבה עלי-לך, מבשרת ציון, הרימי בכח קולך, מבשרת ירושלם; הרימי, אל-תיראי, אמרי לערי יהודה, הנה אלהיכם. 
<B>מ,י</B> הנה אדני יהוה בחזק יבוא, וזרעו משלה לו; הנה שכרו אתו, ופעלתו לפניו. 
<B>מ,יא</B> כרעה, עדרו ירעה, בזרעו יקבץ טלאים, ובחיקו ישא; עלות, ינהל.  {ס}</P>

<P><B>מ,יב</B> מי-מדד בשעלו מים, ושמים בזרת תכן, וכל בשלש, עפר הארץ; ושקל בפלס הרים, וגבעות במאזנים. 
<B>מ,יג</B> מי-תכן את-רוח, יהוה; ואיש, עצתו יודיענו. 
<B>מ,יד</B> את-מי נועץ ויבינהו, וילמדהו בארח משפט; וילמדהו דעת, ודרך תבונות יודיענו. 
<B>מ,טו</B> הן גוים כמר מדלי, וכשחק מאזנים נחשבו; הן איים, כדק יטול. 
<B>מ,טז</B> ולבנון, אין די בער; וחיתו--אין די, עולה.  {פ}</P>

<P><B>מ,יז</B> כל-הגוים, כאין נגדו; מאפס ותהו, נחשבו-לו. 
<B>מ,יח</B> ואל-מי, תדמיון אל; ומה-דמות, תערכו לו. 
<B>מ,יט</B> הפסל נסך חרש, וצרף בזהב ירקענו; ורתקות כסף, צורף. 
<B>מ,כ</B> המסכן תרומה, עץ לא-ירקב יבחר; חרש חכם יבקש-לו, להכין פסל לא ימוט.  {ס}</P>

<P><B>מ,כא</B> הלוא תדעו הלוא תשמעו, הלוא הגד מראש לכם; הלוא, הבינותם, מוסדות, הארץ. 
<B>מ,כב</B> הישב על-חוג הארץ, וישביה כחגבים; הנוטה כדק שמים, וימתחם כאהל לשבת. 
<B>מ,כג</B> הנותן רוזנים, לאין; שפטי ארץ, כתהו עשה. 
<B>מ,כד</B> אף בל-נטעו, אף בל-זרעו--אף בל-שרש בארץ, גזעם; וגם-נשף בהם ויבשו, וסערה כקש תשאם.  {ס}</P>

<P><B>מ,כה</B> ואל-מי תדמיוני, ואשוה--יאמר, קדוש. 
<B>מ,כו</B> שאו-מרום עיניכם וראו מי-ברא אלה, המוציא במספר צבאם; לכלם, בשם יקרא, מרב אונים ואמיץ כח, איש לא נעדר.  {ס}</P>

<P><B>מ,כז</B> למה תאמר יעקב, ותדבר ישראל:  נסתרה דרכי מיהוה, ומאלהי משפטי יעבור. 
<B>מ,כח</B> הלוא ידעת אם-לא שמעת, אלהי עולם יהוה בורא קצות הארץ--לא ייעף, ולא ייגע:  אין חקר, לתבונתו. 
<B>מ,כט</B> נתן ליעף, כח; ולאין אונים, עצמה ירבה. 
<B>מ,ל</B> ויעפו נערים, ויגעו; ובחורים, כשול יכשלו. 
<B>מ,לא</B> וקוי יהוה יחליפו כח, יעלו אבר כנשרים; ירוצו ולא ייגעו, ילכו ולא ייעפו.  {ס}</P>

<P><B>מא,א</B> החרישו אלי איים, ולאמים יחליפו כח; יגשו אז ידברו, יחדו למשפט נקרבה. 
<B>מא,ב</B> מי העיר ממזרח, צדק יקראהו לרגלו; יתן לפניו גוים, ומלכים ירד--יתן כעפר חרבו, כקש נדף קשתו. 
<B>מא,ג</B> ירדפם, יעבור שלום; ארח ברגליו, לא יבוא. 
<B>מא,ד</B> מי-פעל ועשה, קרא הדרות מראש:  אני יהוה ראשון, ואת-אחרנים אני-הוא. 
<B>מא,ה</B> ראו איים ויראו, קצות הארץ יחרדו; קרבו, ויאתיון. 
<B>מא,ו</B> איש את-רעהו, יעזרו; ולאחיו, יאמר חזק. 
<B>מא,ז</B> ויחזק חרש את-צרף, מחליק פטיש את-הולם פעם; אמר לדבק טוב הוא, ויחזקהו במסמרים לא ימוט.  {ס}</P>

<P><B>מא,ח</B> ואתה ישראל עבדי, יעקב אשר בחרתיך; זרע, אברהם אהבי. 
<B>מא,ט</B> אשר החזקתיך מקצות הארץ, ומאציליה קראתיך; ואמר לך עבדי-אתה, בחרתיך ולא מאסתיך. 
<B>מא,י</B> אל-תירא כי עמך-אני, אל-תשתע כי-אני אלהיך; אמצתיך, אף-עזרתיך--אף-תמכתיך, בימין צדקי. 
<B>מא,יא</B> הן יבשו ויכלמו, כל הנחרים בך; יהיו כאין ויאבדו, אנשי ריבך. 
<B>מא,יב</B> תבקשם ולא תמצאם, אנשי מצתך; יהיו כאין וכאפס, אנשי מלחמתך. 
<B>מא,יג</B> כי, אני יהוה אלהיך--מחזיק ימינך; האמר לך אל-תירא, אני עזרתיך.  {ס}</P>

<P><B>מא,יד</B> אל-תיראי תולעת יעקב, מתי ישראל; אני עזרתיך נאם-יהוה, וגאלך קדוש ישראל. 
<B>מא,טו</B> הנה שמתיך, למורג חרוץ חדש--בעל, פיפיות; תדוש הרים ותדק, וגבעות כמץ תשים. 
<B>מא,טז</B> תזרם ורוח תשאם, וסערה תפיץ אותם; ואתה תגיל ביהוה, בקדוש ישראל תתהלל.  {ס}</P>

<P><B>מא,יז</B> העניים והאביונים מבקשים מים, ואין--לשונם, בצמא נשתה; אני יהוה אענם, אלהי ישראל לא אעזבם. 
<B>מא,יח</B> אפתח על-שפיים נהרות, ובתוך בקעות מעינות; אשים מדבר לאגם-מים, וארץ ציה למוצאי מים. 
<B>מא,יט</B> אתן במדבר ארז שטה, והדס ועץ שמן; אשים בערבה, ברוש תדהר ותאשור--יחדו. 
<B>מא,כ</B> למען יראו וידעו, וישימו וישכילו יחדו--כי יד-יהוה, עשתה זאת; וקדוש ישראל, בראה.  {פ}</P>

<P><B>מא,כא</B> קרבו ריבכם, יאמר יהוה; הגישו, עצמותיכם, יאמר, מלך יעקב. 
<B>מא,כב</B> יגישו ויגידו לנו, את אשר תקרינה; הראשנות מה הנה, הגידו ונשימה לבנו ונדעה אחריתן, או הבאות, השמיענו. 
<B>מא,כג</B> הגידו, האתיות לאחור, ונדעה, כי אלהים אתם; אף-תיטיבו ותרעו, ונשתעה ונרא (ונראה) יחדו. 
<B>מא,כד</B> הן-אתם מאין, ופעלכם מאפע; תועבה, יבחר בכם.  {פ}</P>

<P><B>מא,כה</B> העירותי מצפון ויאת, ממזרח-שמש יקרא בשמי; ויבא סגנים כמו-חמר, וכמו יוצר ירמס-טיט. 
<B>מא,כו</B> מי-הגיד מראש ונדעה, ומלפנים ונאמר צדיק; אף אין-מגיד, אף אין משמיע--אף אין-שמע, אמריכם. 
<B>מא,כז</B> ראשון לציון, הנה הנם; ולירושלם, מבשר אתן. 
<B>מא,כח</B> וארא ואין איש, ומאלה ואין יועץ; ואשאלם, וישיבו דבר. 
<B>מא,כט</B> הן כלם, און אפס מעשיהם; רוח ותהו, נסכיהם.  {פ}</P>

<P><B>מב,א</B> הן עבדי אתמך-בו, בחירי רצתה נפשי; נתתי רוחי עליו, משפט לגוים יוציא. 
<B>מב,ב</B> לא יצעק, ולא ישא; ולא-ישמיע בחוץ, קולו. 
<B>מב,ג</B> קנה רצוץ לא ישבור, ופשתה כהה לא יכבנה; לאמת, יוציא משפט. 
<B>מב,ד</B> לא יכהה ולא ירוץ, עד-ישים בארץ משפט; ולתורתו, איים ייחלו.  {פ}</P>

<P><B>מב,ה</B> כה-אמר האל יהוה, בורא השמים ונוטיהם, רקע הארץ, וצאצאיה; נתן נשמה לעם עליה, ורוח להלכים בה. 
<B>מב,ו</B> אני יהוה קראתיך בצדק, ואחזק בידך; ואצרך, ואתנך לברית עם--לאור גוים. 
<B>מב,ז</B> לפקח, עינים עורות; להוציא ממסגר אסיר, מבית כלא ישבי חשך. 
<B>מב,ח</B> אני יהוה, הוא שמי; וכבודי לאחר לא-אתן, ותהלתי לפסילים. 
<B>מב,ט</B> הראשנות, הנה-באו; וחדשות אני מגיד, בטרם תצמחנה אשמיע אתכם.  {פ}</P>

<P><B>מב,י</B> שירו ליהוה שיר חדש, תהלתו מקצה הארץ; יורדי הים ומלאו, איים וישביהם. 
<B>מב,יא</B> ישאו מדבר ועריו, חצרים תשב קדר; ירנו ישבי סלע, מראש הרים יצוחו. 
<B>מב,יב</B> ישימו ליהוה, כבוד; ותהלתו, באיים יגידו. 
<B>מב,יג</B> יהוה כגבור יצא, כאיש מלחמות יעיר קנאה; יריע, אף-יצריח--על-איביו, יתגבר.  {ס}</P>

<P><B>מב,יד</B> החשיתי, מעולם--אחריש, אתאפק; כיולדה אפעה, אשם ואשאף יחד. 
<B>מב,טו</B> אחריב הרים וגבעות, וכל-עשבם אוביש; ושמתי נהרות לאיים, ואגמים אוביש. 
<B>מב,טז</B> והולכתי עורים, בדרך לא ידעו--בנתיבות לא-ידעו, אדריכם; אשים מחשך לפניהם לאור, ומעקשים למישור--אלה הדברים, עשיתם ולא עזבתים. 
<B>מב,יז</B> נסגו אחור יבשו בשת, הבטחים בפסל; האמרים למסכה, אתם אלהינו.  {פ}</P>

<P><B>מב,יח</B> החרשים, שמעו; והעורים, הביטו לראות. 
<B>מב,יט</B> מי עור כי אם-עבדי, וחרש כמלאכי אשלח; מי עור כמשלם, ועור כעבד יהוה. 
<B>מב,כ</B> ראית (ראות) רבות, ולא תשמר; פקוח אזנים, ולא ישמע. 
<B>מב,כא</B> יהוה חפץ, למען צדקו; יגדיל תורה, ויאדיר. 
<B>מב,כב</B> והוא, עם-בזוז ושסוי, הפח בחורים כלם, ובבתי כלאים החבאו; היו לבז ואין מציל, משסה ואין-אמר השב. 
<B>מב,כג</B> מי בכם, יאזין זאת; יקשב וישמע, לאחור. 
<B>מב,כד</B> מי-נתן למשוסה (למשסה) יעקב וישראל לבזזים, הלוא יהוה:  זו, חטאנו לו, ולא-אבו בדרכיו הלוך, ולא שמעו בתורתו. 
<B>מב,כה</B> וישפך עליו חמה אפו, ועזוז מלחמה; ותלהטהו מסביב ולא ידע, ותבער-בו ולא-ישים על-לב. 
<B>מג,א</B> ועתה כה-אמר יהוה, בראך יעקב, ויצרך, ישראל:  אל-תירא כי גאלתיך, קראתי בשמך לי-אתה. 
<B>מג,ב</B> כי-תעבר במים אתך-אני, ובנהרות לא ישטפוך:  כי-תלך במו-אש לא תכוה, ולהבה לא תבער-בך. 
<B>מג,ג</B> כי, אני יהוה אלהיך, קדוש ישראל, מושיעך; נתתי כפרך מצרים, כוש וסבא תחתיך. 
<B>מג,ד</B> מאשר יקרת בעיני נכבדת, ואני אהבתיך; ואתן אדם תחתיך, ולאמים תחת נפשך. 
<B>מג,ה</B> אל-תירא, כי אתך-אני:  ממזרח אביא זרעך, וממערב אקבצך. 
<B>מג,ו</B> אמר לצפון תני, ולתימן אל-תכלאי; הביאי בני מרחוק, ובנותי מקצה הארץ. 
<B>מג,ז</B> כל הנקרא בשמי, ולכבודי בראתיו:  יצרתיו, אף-עשיתיו. 
<B>מג,ח</B> הוציא עם-עור, ועינים יש; וחרשים, ואזנים למו. 
<B>מג,ט</B> כל-הגוים נקבצו יחדו, ויאספו לאמים--מי בהם יגיד זאת, וראשנות ישמיענו; יתנו עדיהם ויצדקו, וישמעו ויאמרו אמת. 
<B>מג,י</B> אתם עדי נאם-יהוה, ועבדי אשר בחרתי:  למען תדעו ותאמינו לי ותבינו, כי-אני הוא--לפני לא-נוצר אל, ואחרי לא יהיה.  {ס}</P>

<P><B>מג,יא</B> אנכי אנכי, יהוה; ואין מבלעדי, מושיע. 
<B>מג,יב</B> אנכי הגדתי והושעתי, והשמעתי--ואין בכם, זר; ואתם עדי נאם-יהוה, ואני-אל. 
<B>מג,יג</B> גם-מיום אני הוא, ואין מידי מציל; אפעל, ומי ישיבנה.  {ס}</P>

<P><B>מג,יד</B> כה-אמר יהוה גאלכם, קדוש ישראל:  למענכם שלחתי בבלה, והורדתי בריחים כלם, וכשדים, באניות רנתם. 
<B>מג,טו</B> אני יהוה, קדושכם; בורא ישראל, מלככם.  {ס}</P>

<P><B>מג,טז</B> כה אמר יהוה, הנותן בים דרך, ובמים עזים, נתיבה. 
<B>מג,יז</B> המוציא רכב-וסוס, חיל ועזוז; יחדו ישכבו בל-יקומו, דעכו כפשתה כבו. 
<B>מג,יח</B> אל-תזכרו, ראשנות; וקדמניות, אל-תתבננו. 
<B>מג,יט</B> הנני עשה חדשה עתה תצמח, הלוא תדעוה; אף אשים במדבר דרך, בישמון נהרות. 
<B>מג,כ</B> תכבדני חית השדה, תנים ובנות יענה:  כי-נתתי במדבר מים, נהרות בישימן, להשקות, עמי בחירי. 
<B>מג,כא</B> עם-זו יצרתי לי, תהלתי יספרו.  {ס}</P>

<P><B>מג,כב</B> ולא-אתי קראת, יעקב:  כי-יגעת בי, ישראל. 
<B>מג,כג</B> לא-הביאת לי שה עלתיך, וזבחיך לא כבדתני; לא העבדתיך במנחה, ולא הוגעתיך בלבונה. 
<B>מג,כד</B> לא-קנית לי בכסף קנה, וחלב זבחיך לא הרויתני; אך, העבדתני בחטאותיך, הוגעתני, בעונתיך. 
<B>מג,כה</B> אנכי אנכי הוא מחה פשעיך, למעני:  וחטאתיך, לא אזכר. 
<B>מג,כו</B> הזכירני, נשפטה יחד; ספר אתה, למען תצדק. 
<B>מג,כז</B> אביך הראשון, חטא; ומליציך, פשעו בי. 
<B>מג,כח</B> ואחלל, שרי קדש; ואתנה לחרם יעקב, וישראל לגדופים.  {פ}</P>

<P><B>מד,א</B> ועתה שמע, יעקב עבדי; וישראל, בחרתי בו. 
<B>מד,ב</B> כה-אמר יהוה עשך ויצרך מבטן, יעזרך:  אל-תירא עבדי יעקב, וישרון בחרתי בו. 
<B>מד,ג</B> כי אצק-מים על-צמא, ונזלים על-יבשה; אצק רוחי על-זרעך, וברכתי על-צאצאיך. 
<B>מד,ד</B> וצמחו, בבין חציר, כערבים, על-יבלי-מים. 
<B>מד,ה</B> זה יאמר ליהוה אני, וזה יקרא בשם-יעקב; וזה, יכתב ידו ליהוה, ובשם ישראל, יכנה.  {פ}</P>

<P><B>מד,ו</B> כה-אמר יהוה מלך-ישראל וגאלו, יהוה צבאות:  אני ראשון ואני אחרון, ומבלעדי אין אלהים. 
<B>מד,ז</B> ומי-כמוני יקרא, ויגידה ויערכה לי, משומי, עם-עולם; ואתיות ואשר תבאנה, יגידו למו. 
<B>מד,ח</B> אל-תפחדו, ואל-תרהו--הלא מאז השמעתיך והגדתי, ואתם עדי; היש אלוה מבלעדי, ואין צור בל-ידעתי. 
<B>מד,ט</B> יצרי-פסל כלם תהו, וחמודיהם בל-יועילו; ועדיהם המה, בל-יראו ובל-ידעו--למען יבשו. 
<B>מד,י</B> מי-יצר אל, ופסל נסך--לבלתי, הועיל. 
<B>מד,יא</B> הן כל-חבריו יבשו, וחרשים המה מאדם; יתקבצו כלם יעמדו, יפחדו יבשו יחד. 
<B>מד,יב</B> חרש ברזל, מעצד, ופעל בפחם, ובמקבות יצרהו; ויפעלהו, בזרוע כחו--גם-רעב ואין כח, לא-שתה מים וייעף. 
<B>מד,יג</B> חרש עצים, נטה קו, יתארהו בשרד, יעשהו במקצעות ובמחוגה יתארהו; ויעשהו כתבנית איש, כתפארת אדם לשבת בית. 
<B>מד,יד</B> לכרת-לו ארזים--ויקח תרזה ואלון, ויאמץ-לו בעצי-יער; נטע ארן, וגשם יגדל. 
<B>מד,טו</B> והיה לאדם, לבער, ויקח מהם ויחם, אף-ישיק ואפה לחם; אף-יפעל-אל וישתחו, עשהו פסל ויסגד-למו. 
<B>מד,טז</B> חציו, שרף במו-אש, על-חציו בשר יאכל, יצלה צלי וישבע; אף-יחם ויאמר האח, חמותי ראיתי אור. 
<B>מד,יז</B> ושאריתו, לאל עשה לפסלו; יסגוד- (יסגד-) לו וישתחו, ויתפלל אליו, ויאמר הצילני, כי אלי אתה. 
<B>מד,יח</B> לא ידעו, ולא יבינו:  כי טח מראות עיניהם, מהשכיל לבתם. 
<B>מד,יט</B> ולא-ישיב אל-לבו, ולא דעת ולא-תבונה לאמר, חציו שרפתי במו-אש ואף אפיתי על-גחליו לחם, אצלה בשר ואכל; ויתרו לתועבה אעשה, לבול עץ אסגוד. 
<B>מד,כ</B> רעה אפר, לב הותל הטהו; ולא-יציל את-נפשו ולא יאמר, הלוא שקר בימיני.  {ס}</P>

<P><B>מד,כא</B> זכר-אלה יעקב, וישראל כי עבדי-אתה; יצרתיך עבד-לי אתה, ישראל לא תנשני. 
<B>מד,כב</B> מחיתי כעב פשעיך, וכענן חטאותיך; שובה אלי, כי גאלתיך. 
<B>מד,כג</B> רנו שמים כי-עשה יהוה, הריעו תחתיות ארץ, פצחו הרים רנה, יער וכל-עץ בו:  כי-גאל יהוה יעקב, ובישראל יתפאר.  {ס}</P>

<P><B>מד,כד</B> כה-אמר יהוה גאלך, ויצרך מבטן:  אנכי יהוה, עשה כל--נטה שמים לבדי, רקע הארץ מי אתי (מאתי). 
<B>מד,כה</B> מפר אתות בדים, וקסמים יהולל; משיב חכמים אחור, ודעתם יסכל. 
<B>מד,כו</B> מקים דבר עבדו, ועצת מלאכיו ישלים; האמר לירושלם תושב, ולערי יהודה תבנינה, וחרבותיה, אקומם. 
<B>מד,כז</B> האמר לצולה, חרבי; ונהרתיך, אוביש. 
<B>מד,כח</B> האמר לכורש רעי, וכל-חפצי ישלם; ולאמר לירושלם תבנה, והיכל תוסד.  {פ}</P>

<P><B>מה,א</B> כה-אמר יהוה, למשיחו לכורש אשר-החזקתי בימינו לרד-לפניו גוים, ומתני מלכים, אפתח--לפתח לפניו דלתים, ושערים לא יסגרו. 
<B>מה,ב</B> אני לפניך אלך, והדורים אושר (אישר); דלתות נחושה אשבר, ובריחי ברזל אגדע. 
<B>מה,ג</B> ונתתי לך אוצרות חשך, ומטמני מסתרים:  למען תדע, כי-אני יהוה הקורא בשמך--אלהי ישראל. 
<B>מה,ד</B> למען עבדי יעקב, וישראל בחירי; ואקרא לך בשמך, אכנך ולא ידעתני. 
<B>מה,ה</B> אני יהוה ואין עוד, זולתי אין אלהים; אאזרך, ולא ידעתני. 
<B>מה,ו</B> למען ידעו, ממזרח-שמש וממערבה, כי-אפס, בלעדי:  אני יהוה, ואין עוד. 
<B>מה,ז</B> יוצר אור ובורא חשך, עשה שלום ובורא רע; אני יהוה, עשה כל-אלה.  {פ}</P>

<P><B>מה,ח</B> הרעיפו שמים ממעל, ושחקים יזלו-צדק; תפתח-ארץ ויפרו-ישע, וצדקה תצמיח יחד--אני יהוה, בראתיו.  {ס}</P>

<P><B>מה,ט</B> הוי, רב את-יצרו--חרש, את-חרשי אדמה; היאמר חמר ליצרו מה-תעשה, ופעלך אין-ידים לו.  {ס}</P>

<P><B>מה,י</B> הוי אמר לאב, מה-תוליד; ולאשה, מה-תחילין.  {ס}</P>

<P><B>מה,יא</B> כה-אמר יהוה קדוש ישראל, ויצרו:  האתיות שאלוני, על-בני ועל-פעל ידי תצוני. 
<B>מה,יב</B> אנכי עשיתי ארץ, ואדם עליה בראתי; אני, ידי נטו שמים, וכל-צבאם, צויתי. 
<B>מה,יג</B> אנכי העירתהו בצדק, וכל-דרכיו אישר; הוא-יבנה עירי, וגלותי ישלח--לא במחיר ולא בשחד, אמר יהוה צבאות.  {ס}</P>

<P><B>מה,יד</B> כה אמר יהוה, יגיע מצרים וסחר-כוש וסבאים אנשי מדה, עליך יעברו ולך יהיו, אחריך ילכו בזקים יעברו; ואליך ישתחוו אליך יתפללו, אך בך אל ואין עוד אפס אלהים. 
<B>מה,טו</B> אכן, אתה אל מסתתר--אלהי ישראל, מושיע. 
<B>מה,טז</B> בושו וגם-נכלמו, כלם:  יחדו הלכו בכלמה, חרשי צירים. 
<B>מה,יז</B> ישראל נושע ביהוה, תשועת עולמים:  לא-תבשו ולא-תכלמו, עד-עולמי עד.  {פ}</P>

<P><B>מה,יח</B> כי כה אמר-יהוה בורא השמים הוא האלהים, יצר הארץ ועשה הוא כוננה--לא-תהו בראה, לשבת יצרה; אני יהוה, ואין עוד. 
<B>מה,יט</B> לא בסתר דברתי, במקום ארץ חשך--לא אמרתי לזרע יעקב, תהו בקשוני; אני יהוה דבר צדק, מגיד מישרים. 
<B>מה,כ</B> הקבצו ובאו התנגשו יחדו, פליטי הגוים; לא ידעו, הנשאים את-עץ פסלם, ומתפללים, אל-אל לא יושיע. 
<B>מה,כא</B> הגידו והגישו, אף יועצו יחדו:  מי השמיע זאת מקדם מאז הגידה, הלוא אני יהוה ואין-עוד אלהים מבלעדי--אל-צדיק ומושיע, אין זולתי. 
<B>מה,כב</B> פנו-אלי והושעו, כל-אפסי-ארץ:  כי אני-אל, ואין עוד. 
<B>מה,כג</B> בי נשבעתי--יצא מפי צדקה דבר, ולא ישוב:  כי-לי תכרע כל-ברך, תשבע כל-לשון. 
<B>מה,כד</B> אך ביהוה לי אמר, צדקות ועז; עדיו יבוא ויבשו, כל הנחרים בו. 
<B>מה,כה</B> ביהוה יצדקו ויתהללו, כל-זרע ישראל. 
<B>מו,א</B> כרע בל, קרס נבו--היו עצביהם, לחיה ולבהמה; נשאתיכם עמוסות, משא לעיפה. 
<B>מו,ב</B> קרסו כרעו יחדו, לא יכלו מלט משא; ונפשם, בשבי הלכה.  {פ}</P>

<P><B>מו,ג</B> שמעו אלי בית יעקב, וכל-שארית בית ישראל--העמסים, מני-בטן, הנשאים, מני-רחם. 
<B>מו,ד</B> ועד-זקנה אני הוא, ועד-שיבה אני אסבל; אני עשיתי ואני אשא, ואני אסבל ואמלט.  {ס}</P>

<P><B>מו,ה</B> למי תדמיוני, ותשוו; ותמשלוני, ונדמה. 
<B>מו,ו</B> הזלים זהב מכיס, וכסף בקנה ישקלו; ישכרו צורף ויעשהו אל, יסגדו אף-ישתחוו. 
<B>מו,ז</B> ישאהו על-כתף יסבלהו ויניחהו תחתיו, ויעמד--ממקומו, לא ימיש; אף-יצעק אליו ולא יענה, מצרתו לא יושיענו.  {ס}</P>

<P><B>מו,ח</B> זכרו-זאת, והתאששו; השיבו פושעים, על-לב. 
<B>מו,ט</B> זכרו ראשנות, מעולם:  כי אנכי אל ואין עוד, אלהים ואפס כמוני. 
<B>מו,י</B> מגיד מראשית אחרית, ומקדם אשר לא-נעשו; אמר עצתי תקום, וכל-חפצי אעשה. 
<B>מו,יא</B> קרא ממזרח עיט, מארץ מרחק איש עצתו (עצתי); אף-דברתי, אף-אביאנה--יצרתי, אף-אעשנה.  {ס}</P>

<P><B>מו,יב</B> שמעו אלי, אבירי לב--הרחוקים, מצדקה. 
<B>מו,יג</B> קרבתי צדקתי לא תרחק, ותשועתי לא תאחר; ונתתי בציון תשועה, לישראל תפארתי.  {ס}</P>

<P><B>מז,א</B> רדי ושבי על-עפר, בתולת בת-בבל--שבי-לארץ אין-כסא, בת-כשדים:  כי לא תוסיפי יקראו-לך, רכה וענגה. 
<B>מז,ב</B> קחי רחים, וטחני קמח; גלי צמתך חשפי-שבל גלי-שוק, עברי נהרות. 
<B>מז,ג</B> תגל, ערותך--גם תראה, חרפתך; נקם אקח, ולא אפגע אדם.  {פ}</P>

<P><B>מז,ד</B> גאלנו, יהוה צבאות שמו--קדוש, ישראל. 
<B>מז,ה</B> שבי דומם ובאי בחשך, בת-כשדים:  כי לא תוסיפי יקראו-לך, גברת ממלכות. 
<B>מז,ו</B> קצפתי על-עמי, חללתי נחלתי, ואתנם, בידך; לא-שמת להם, רחמים--על-זקן, הכבדת עלך מאד. 
<B>מז,ז</B> ותאמרי, לעולם אהיה גברת--עד לא-שמת אלה על-לבך, לא זכרת אחריתה.  {פ}</P>

<P><B>מז,ח</B> ועתה שמעי-זאת עדינה, היושבת לבטח, האמרה בלבבה, אני ואפסי עוד; לא אשב אלמנה, ולא אדע שכול. 
<B>מז,ט</B> ותבאנה לך שתי-אלה רגע ביום אחד, שכול ואלמן; כתמם, באו עליך, ברב כשפיך, בעצמת חבריך מאד. 
<B>מז,י</B> ותבטחי ברעתך, אמרת אין ראני--חכמתך ודעתך, היא שובבתך; ותאמרי בלבך, אני ואפסי עוד. 
<B>מז,יא</B> ובא עליך רעה, לא תדעי שחרה, ותפל עליך הוה, לא תוכלי כפרה; ותבא עליך פתאם שאה, לא תדעי. 
<B>מז,יב</B> עמדי-נא בחבריך וברב כשפיך, באשר יגעת מנעוריך; אולי תוכלי הועיל, אולי תערוצי. 
<B>מז,יג</B> נלאית, ברב עצתיך; יעמדו-נא ויושיעך הברו (הברי) שמים, החזים בכוכבים, מודעים לחדשים, מאשר יבאו עליך. 
<B>מז,יד</B> הנה היו כקש אש שרפתם, לא-יצילו את-נפשם מיד להבה; אין-גחלת לחמם, אור לשבת נגדו. 
<B>מז,טו</B> כן היו-לך, אשר יגעת; סחריך מנעוריך, איש לעברו תעו--אין, מושיעך.  {ס}</P>

<P><B>מח,א</B> שמעו-זאת בית-יעקב, הנקראים בשם ישראל, וממי יהודה, יצאו; הנשבעים בשם יהוה, ובאלהי ישראל יזכירו--לא באמת, ולא בצדקה. 
<B>מח,ב</B> כי-מעיר הקדש נקראו, ועל-אלהי ישראל נסמכו:  יהוה צבאות, שמו.  {ס}</P>

<P><B>מח,ג</B> הראשנות מאז הגדתי, ומפי יצאו ואשמיעם; פתאם עשיתי, ותבאנה. 
<B>מח,ד</B> מדעתי, כי קשה אתה; וגיד ברזל ערפך, ומצחך נחושה. 
<B>מח,ה</B> ואגיד לך מאז, בטרם תבוא השמעתיך--פן-תאמר עצבי עשם, ופסלי ונסכי צום. 
<B>מח,ו</B> שמעת חזה כלה, ואתם הלוא תגידו:  השמעתיך חדשות מעתה, ונצרות ולא ידעתם. 
<B>מח,ז</B> עתה נבראו ולא מאז, ולפני-יום ולא שמעתם--פן-תאמר, הנה ידעתין. 
<B>מח,ח</B> גם לא-שמעת, גם לא ידעת--גם, מאז לא-פתחה אזנך:  כי ידעתי בגוד תבגוד, ופשע מבטן קרא לך. 
<B>מח,ט</B> למען שמי אאריך אפי, ותהלתי אחטם-לך--לבלתי, הכריתך. 
<B>מח,י</B> הנה צרפתיך, ולא בכסף; בחרתיך, בכור עני. 
<B>מח,יא</B> למעני למעני אעשה, כי איך יחל; וכבודי, לאחר לא-אתן.  {פ}</P>

<P><B>מח,יב</B> שמע אלי יעקב, וישראל מקראי:  אני-הוא אני ראשון, אף אני אחרון. 
<B>מח,יג</B> אף-ידי יסדה ארץ, וימיני טפחה שמים; קרא אני אליהם, יעמדו יחדו. 
<B>מח,יד</B> הקבצו כלכם ושמעו, מי בהם הגיד את-אלה; יהוה אהבו--יעשה חפצו בבבל, וזרעו כשדים. 
<B>מח,טו</B> אני אני דברתי, אף-קראתיו; הבאתיו, והצליח דרכו. 
<B>מח,טז</B> קרבו אלי שמעו-זאת, לא מראש בסתר דברתי--מעת היותה, שם אני; ועתה, אדני יהוה שלחני--ורוחו.  {פ}</P>

<P><B>מח,יז</B> כה-אמר יהוה גאלך, קדוש ישראל:  אני יהוה אלהיך מלמדך להועיל, מדריכך בדרך תלך. 
<B>מח,יח</B> לוא הקשבת, למצותי; ויהי כנהר שלומך, וצדקתך כגלי הים. 
<B>מח,יט</B> ויהי כחול זרעך, וצאצאי מעיך כמעתיו; לא-יכרת ולא-ישמד שמו, מלפני.  {ס}</P>

<P><B>מח,כ</B> צאו מבבל, ברחו מכשדים, בקול רנה הגידו השמיעו זאת, הוציאוה עד-קצה הארץ; אמרו, גאל יהוה עבדו יעקב. 
<B>מח,כא</B> ולא צמאו, בחרבות הוליכם--מים מצור, הזיל למו; ויבקע-צור--ויזבו, מים. 
<B>מח,כב</B> אין שלום, אמר יהוה לרשעים.  {פ}</P>

<P><B>מט,א</B> שמעו איים אלי, והקשיבו לאמים מרחוק; יהוה מבטן קראני, ממעי אמי הזכיר שמי. 
<B>מט,ב</B> וישם פי כחרב חדה, בצל ידו החביאני; וישימני לחץ ברור, באשפתו הסתירני. 
<B>מט,ג</B> ויאמר לי, עבדי-אתה--ישראל, אשר-בך אתפאר. 
<B>מט,ד</B> ואני אמרתי לריק יגעתי, לתהו והבל כחי כליתי; אכן משפטי את-יהוה, ופעלתי את-אלהי.  {ס}</P>

<P><B>מט,ה</B> ועתה אמר יהוה, יוצרי מבטן לעבד לו, לשובב יעקב אליו, וישראל לא (לו) יאסף; ואכבד בעיני יהוה, ואלהי היה עזי. 
<B>מט,ו</B> ויאמר, נקל מהיותך לי עבד, להקים את-שבטי יעקב, ונצירי (ונצורי) ישראל להשיב; ונתתיך לאור גוים, להיות ישועתי עד-קצה הארץ.  {ס}</P>

<P><B>מט,ז</B> כה אמר-יהוה גאל ישראל קדושו, לבזה-נפש למתעב גוי לעבד משלים, מלכים יראו וקמו, שרים וישתחוו--למען יהוה אשר נאמן, קדש ישראל ויבחרך.  {ס}</P>

<P><B>מט,ח</B> כה אמר יהוה, בעת רצון עניתיך, וביום ישועה, עזרתיך; ואצרך, ואתנך לברית עם, להקים ארץ, להנחיל נחלות שממות. 
<B>מט,ט</B> לאמר לאסורים צאו, לאשר בחשך הגלו; על-דרכים ירעו, ובכל-שפיים מרעיתם. 
<B>מט,י</B> לא ירעבו ולא יצמאו, ולא-יכם שרב ושמש:  כי-מרחמם ינהגם, ועל-מבועי מים ינהלם. 
<B>מט,יא</B> ושמתי כל-הרי, לדרך; ומסלתי, ירמון. 
<B>מט,יב</B> הנה-אלה, מרחוק יבאו; והנה-אלה מצפון ומים, ואלה מארץ סינים. 
<B>מט,יג</B> רנו שמים וגילי ארץ, יפצחו (ופצחו) הרים רנה:  כי-נחם יהוה עמו, וענייו ירחם.  {ס}</P>

<P><B>מט,יד</B> ותאמר ציון, עזבני יהוה; ואדני, שכחני. 
<B>מט,טו</B> התשכח אשה עולה, מרחם בן-בטנה; גם-אלה תשכחנה, ואנכי לא אשכחך. 
<B>מט,טז</B> הן על-כפים, חקתיך; חומתיך נגדי, תמיד. 
<B>מט,יז</B> מהרו, בניך; מהרסיך ומחריביך, ממך יצאו. 
<B>מט,יח</B> שאי-סביב עיניך וראי, כלם נקבצו באו-לך; חי-אני נאם-יהוה, כי כלם כעדי תלבשי, ותקשרים, ככלה. 
<B>מט,יט</B> כי חרבתיך ושממתיך, וארץ הרסתך:  כי עתה תצרי מיושב, ורחקו מבלעיך. 
<B>מט,כ</B> עוד יאמרו באזניך, בני שכליך:  צר-לי המקום, גשה-לי ואשבה. 
<B>מט,כא</B> ואמרת בלבבך, מי ילד-לי את-אלה, ואני שכולה, וגלמודה; גלה וסורה, ואלה מי גדל--הן אני נשארתי לבדי, אלה איפה הם.  {פ}</P>

<P><B>מט,כב</B> כה-אמר אדני יהוה, הנה אשא אל-גוים ידי, ואל-עמים, ארים נסי; והביאו בניך בחצן, ובנתיך על-כתף תנשאנה. 
<B>מט,כג</B> והיו מלכים אמניך, ושרותיהם מיניקתיך--אפים ארץ ישתחוו לך, ועפר רגליך ילחכו; וידעת כי-אני יהוה, אשר לא-יבשו קוי.  {ס}</P>

<P><B>מט,כד</B> היקח מגבור, מלקוח; ואם-שבי צדיק, ימלט.  {ס}</P>

<P><B>מט,כה</B> כי-כה אמר יהוה, גם-שבי גבור יקח, ומלקוח עריץ, ימלט; ואת-יריבך אנכי אריב, ואת-בניך אנכי אושיע. 
<B>מט,כו</B> והאכלתי את-מוניך את-בשרם, וכעסיס דמם ישכרון; וידעו כל-בשר, כי אני יהוה מושיעך, וגאלך, אביר יעקב.  {ס}</P>

<P><B>נ,א</B> כה אמר יהוה, אי זה ספר כריתות אמכם אשר שלחתיה, או מי מנושי, אשר-מכרתי אתכם לו; הן בעונתיכם נמכרתם, ובפשעיכם שלחה אמכם. 
<B>נ,ב</B> מדוע באתי ואין איש, קראתי ואין עונה--הקצור קצרה ידי מפדות, ואם-אין-בי כח להציל; הן בגערתי אחריב ים, אשים נהרות מדבר, תבאש דגתם מאין מים, ותמת בצמא. 
<B>נ,ג</B> אלביש שמים, קדרות; ושק, אשים כסותם.  {פ}</P>

<P><B>נ,ד</B> אדני יהוה, נתן לי לשון למודים, לדעת לעות את-יעף, דבר; יעיר בבקר בבקר, יעיר לי אזן, לשמע, כלמודים. 
<B>נ,ה</B> אדני יהוה פתח-לי אזן, ואנכי לא מריתי:  אחור, לא נסוגתי. 
<B>נ,ו</B> גוי נתתי למכים, ולחיי למרטים; פני לא הסתרתי, מכלמות ורק. 
<B>נ,ז</B> ואדני יהוה יעזר-לי, על-כן לא נכלמתי; על-כן שמתי פני, כחלמיש, ואדע, כי-לא אבוש. 
<B>נ,ח</B> קרוב, מצדיקי--מי-יריב אתי, נעמדה יחד; מי-בעל משפטי, יגש אלי. 
<B>נ,ט</B> הן אדני יהוה יעזר-לי, מי-הוא ירשיעני; הן כלם כבגד יבלו, עש יאכלם.  {ס}</P>

<P><B>נ,י</B> מי בכם ירא יהוה, שמע בקול עבדו--אשר הלך חשכים, ואין נגה לו, יבטח בשם יהוה, וישען באלהיו.  {ס}</P>

<P><B>נ,יא</B> הן כלכם קדחי אש, מאזרי זיקות; לכו באור אשכם, ובזיקות בערתם--מידי היתה-זאת לכם, למעצבה תשכבון.  {ס}</P>

<P><B>נא,א</B> שמעו אלי רדפי צדק, מבקשי יהוה; הביטו אל-צור חצבתם, ואל-מקבת בור נקרתם. 
<B>נא,ב</B> הביטו אל-אברהם אביכם, ואל-שרה תחוללכם:  כי-אחד קראתיו, ואברכהו וארבהו. 
<B>נא,ג</B> כי-נחם יהוה ציון, נחם כל-חרבתיה, וישם מדברה כעדן, וערבתה כגן-יהוה; ששון ושמחה ימצא בה, תודה וקול זמרה.  {ס}</P>

<P><B>נא,ד</B> הקשיבו אלי עמי, ולאומי אלי האזינו:  כי תורה, מאתי תצא, ומשפטי, לאור עמים ארגיע. 
<B>נא,ה</B> קרוב צדקי יצא ישעי, וזרעי עמים ישפטו; אלי איים יקוו, ואל-זרעי ייחלון. 
<B>נא,ו</B> שאו לשמים עיניכם והביטו אל-הארץ מתחת, כי-שמים כעשן נמלחו והארץ כבגד תבלה--וישביה, כמו-כן ימותון; וישועתי לעולם תהיה, וצדקתי לא תחת.  {פ}</P>

<P><B>נא,ז</B> שמעו אלי ידעי צדק, עם תורתי בלבם:  אל-תיראו חרפת אנוש, ומגדפתם אל-תחתו. 
<B>נא,ח</B> כי כבגד יאכלם עש, וכצמר יאכלם סס; וצדקתי לעולם תהיה, וישועתי לדור דורים.  {ס}</P>

<P><B>נא,ט</B> עורי עורי לבשי-עז, זרוע יהוה--עורי כימי קדם, דרות עולמים; הלוא את-היא המחצבת רהב, מחוללת תנין. 
<B>נא,י</B> הלוא את-היא המחרבת ים, מי תהום רבה; השמה, מעמקי-ים--דרך, לעבר גאולים. 
<B>נא,יא</B> ופדויי יהוה ישובון, ובאו ציון ברנה, ושמחת עולם, על-ראשם; ששון ושמחה ישיגון, נסו יגון ואנחה.  {ס}</P>

<P><B>נא,יב</B> אנכי אנכי הוא, מנחמכם; מי-את ותיראי מאנוש ימות, ומבן-אדם חציר ינתן. 
<B>נא,יג</B> ותשכח יהוה עשך, נוטה שמים ויסד ארץ, ותפחד תמיד כל-היום מפני חמת המציק, כאשר כונן להשחית; ואיה, חמת המציק. 
<B>נא,יד</B> מהר צעה, להפתח; ולא-ימות לשחת, ולא יחסר לחמו. 
<B>נא,טו</B> ואנכי, יהוה אלהיך, רגע הים, ויהמו גליו; יהוה צבאות, שמו. 
<B>נא,טז</B> ואשם דברי בפיך, ובצל ידי כסיתיך; לנטע שמים וליסד ארץ, ולאמר לציון עמי-אתה.  {ס}</P>

<P><B>נא,יז</B> התעוררי התעוררי, קומי ירושלם, אשר שתית מיד יהוה, את-כוס חמתו; את-קבעת כוס התרעלה, שתית--מצית. 
<B>נא,יח</B> אין-מנהל לה, מכל-בנים ילדה; ואין מחזיק בידה, מכל-בנים גדלה. 
<B>נא,יט</B> שתים הנה קראתיך, מי ינוד לך; השד והשבר והרעב והחרב, מי אנחמך. 
<B>נא,כ</B> בניך עלפו שכבו, בראש כל-חוצות--כתוא מכמר; המלאים חמת-יהוה, גערת אלהיך. 
<B>נא,כא</B> לכן שמעי-נא זאת, עניה; ושכרת, ולא מיין.  {פ}</P>

<P><B>נא,כב</B> כה-אמר אדניך יהוה, ואלהיך יריב עמו, הנה לקחתי מידך, את-כוס התרעלה--את-קבעת כוס חמתי, לא-תוסיפי לשתותה עוד. 
<B>נא,כג</B> ושמתיה ביד-מוגיך, אשר-אמרו לנפשך שחי ונעברה; ותשימי כארץ גוך, וכחוץ לעברים.  {פ}</P>

<P><B>נב,א</B> עורי עורי לבשי עזך, ציון:  לבשי בגדי תפארתך, ירושלם עיר הקדש--כי לא יוסיף יבא-בך עוד, ערל וטמא. 
<B>נב,ב</B> התנערי מעפר קומי שבי, ירושלם; התפתחו (התפתחי) מוסרי צוארך, שביה בת-ציון.  {ס}</P>

<P><B>נב,ג</B> כי-כה אמר יהוה, חנם נמכרתם; ולא בכסף, תגאלו.  {ס}</P>

<P><B>נב,ד</B> כי כה אמר אדני יהוה, מצרים ירד-עמי בראשנה לגור שם; ואשור, באפס עשקו. 
<B>נב,ה</B> ועתה מה-לי-פה נאם-יהוה, כי-לקח עמי חנם; משלו יהילילו נאם-יהוה, ותמיד כל-היום שמי מנאץ. 
<B>נב,ו</B> לכן ידע עמי, שמי; לכן ביום ההוא, כי-אני-הוא המדבר הנני.  {ס}</P>

<P><B>נב,ז</B> מה-נאוו על-ההרים רגלי מבשר, משמיע שלום מבשר טוב--משמיע ישועה; אמר לציון, מלך אלהיך. 
<B>נב,ח</B> קול צפיך נשאו קול, יחדו ירננו:  כי עין בעין יראו, בשוב יהוה ציון. 
<B>נב,ט</B> פצחו רננו יחדו, חרבות ירושלם:  כי-נחם יהוה עמו, גאל ירושלם. 
<B>נב,י</B> חשף יהוה את-זרוע קדשו, לעיני כל-הגוים; וראו, כל-אפסי-ארץ, את, ישועת אלהינו.  {ס}</P>

<P><B>נב,יא</B> סורו סורו צאו משם, טמא אל-תגעו; צאו מתוכה--הברו, נשאי כלי יהוה. 
<B>נב,יב</B> כי לא בחפזון תצאו, ובמנוסה לא תלכון:  כי-הלך לפניכם יהוה, ומאספכם אלהי ישראל.  {ס}</P>

<P><B>נב,יג</B> הנה ישכיל, עבדי; ירום ונשא וגבה, מאד. 
<B>נב,יד</B> כאשר שממו עליך רבים, כן-משחת מאיש מראהו; ותארו, מבני אדם. 
<B>נב,טו</B> כן יזה גוים רבים, עליו יקפצו מלכים פיהם:  כי אשר לא-ספר להם, ראו, ואשר לא-שמעו, התבוננו.  {ס}</P>

<P><B>נג,א</B> מי האמין, לשמעתנו; וזרוע יהוה, על-מי נגלתה. 
<B>נג,ב</B> ויעל כיונק לפניו, וכשרש מארץ ציה--לא-תאר לו, ולא הדר; ונראהו ולא-מראה, ונחמדהו. 
<B>נג,ג</B> נבזה וחדל אישים, איש מכאבות וידוע חלי; וכמסתר פנים ממנו, נבזה ולא חשבנהו. 
<B>נג,ד</B> אכן חלינו הוא נשא, ומכאבינו סבלם; ואנחנו חשבנהו, נגוע מכה אלהים ומענה. 
<B>נג,ה</B> והוא מחלל מפשענו, מדכא מעונתינו; מוסר שלומנו עליו, ובחברתו נרפא-לנו. 
<B>נג,ו</B> כלנו כצאן תעינו, איש לדרכו פנינו; ויהוה הפגיע בו, את עון כלנו. 
<B>נג,ז</B> נגש והוא נענה, ולא יפתח-פיו, כשה לטבח יובל, וכרחל לפני גזזיה נאלמה; ולא יפתח, פיו. 
<B>נג,ח</B> מעצר וממשפט לקח, ואת-דורו מי ישוחח:  כי נגזר מארץ חיים, מפשע עמי נגע למו. 
<B>נג,ט</B> ויתן את-רשעים קברו, ואת-עשיר במתיו; על לא-חמס עשה, ולא מרמה בפיו. 
<B>נג,י</B> ויהוה חפץ דכאו, החלי--אם-תשים אשם נפשו, יראה זרע יאריך ימים; וחפץ יהוה, בידו יצלח. 
<B>נג,יא</B> מעמל נפשו, יראה ישבע--בדעתו יצדיק צדיק עבדי, לרבים; ועונתם, הוא יסבל. 
<B>נג,יב</B> לכן אחלק-לו ברבים, ואת-עצומים יחלק שלל, תחת אשר הערה למות נפשו, ואת-פשעים נמנה; והוא חטא-רבים נשא, ולפשעים יפגיע.  {פ}</P>

<P><B>נד,א</B> רני עקרה, לא ילדה; פצחי רנה וצהלי לא-חלה, כי-רבים בני-שוממה מבני בעולה אמר יהוה. 
<B>נד,ב</B> הרחיבי מקום אהלך, ויריעות משכנותיך יטו--אל-תחשכי; האריכי, מיתריך, ויתדתיך, חזקי. 
<B>נד,ג</B> כי-ימין ושמאול, תפרצי; וזרעך גוים יירש, וערים נשמות יושיבו. 
<B>נד,ד</B> אל-תיראי כי-לא תבושי, ואל-תכלמי כי לא תחפירי:  כי בשת עלומיך תשכחי, וחרפת אלמנותיך לא תזכרי-עוד. 
<B>נד,ה</B> כי בעליך עשיך, יהוה צבאות שמו; וגאלך קדוש ישראל, אלהי כל-הארץ יקרא. 
<B>נד,ו</B> כי-כאשה עזובה ועצובת רוח, קראך יהוה; ואשת נעורים כי תמאס, אמר אלהיך. 
<B>נד,ז</B> ברגע קטן, עזבתיך; וברחמים גדלים, אקבצך. 
<B>נד,ח</B> בשצף קצף, הסתרתי פני רגע ממך, ובחסד עולם, רחמתיך--אמר גאלך, יהוה.  {ס}</P>

<P><B>נד,ט</B> כי-מי נח, זאת לי, אשר נשבעתי מעבר מי-נח עוד, על-הארץ--כן נשבעתי מקצף עליך, ומגער-בך. 
<B>נד,י</B> כי ההרים ימושו, והגבעות תמוטינה--וחסדי מאתך לא-ימוש, וברית שלומי לא תמוט, אמר מרחמך, יהוה.  {ס}</P>

<P><B>נד,יא</B> עניה סערה, לא נחמה; הנה אנכי מרביץ בפוך, אבניך, ויסדתיך, בספירים. 
<B>נד,יב</B> ושמתי כדכד שמשתיך, ושעריך לאבני אקדח; וכל-גבולך, לאבני-חפץ. 
<B>נד,יג</B> וכל-בניך, למודי יהוה; ורב, שלום בניך. 
<B>נד,יד</B> בצדקה, תכונני; רחקי מעשק, כי-לא תיראי, וממחתה, כי לא-תקרב אליך. 
<B>נד,טו</B> הן גור יגור אפס, מאותי--מי-גר אתך, עליך יפול. 
<B>נד,טז</B> הן (הנה) אנכי, בראתי חרש--נפח באש פחם, ומוציא כלי למעשהו; ואנכי בראתי משחית, לחבל. 
<B>נד,יז</B> כל-כלי יוצר עליך, לא יצלח, וכל-לשון תקום-אתך למשפט, תרשיעי; זאת נחלת עבדי יהוה וצדקתם, מאתי--נאם-יהוה.  {ס}</P>

<P><B>נה,א</B> הוי כל-צמא לכו למים, ואשר אין-לו כסף; לכו שברו, ואכלו, ולכו שברו בלוא-כסף ובלוא מחיר, יין וחלב. 
<B>נה,ב</B> למה תשקלו-כסף בלוא-לחם, ויגיעכם בלוא לשבעה; שמעו שמוע אלי ואכלו-טוב, ותתענג בדשן נפשכם. 
<B>נה,ג</B> הטו אזנכם ולכו אלי, שמעו ותחי נפשכם; ואכרתה לכם ברית עולם, חסדי דוד הנאמנים. 
<B>נה,ד</B> הן עד לאומים, נתתיו; נגיד ומצוה, לאמים. 
<B>נה,ה</B> הן גוי לא-תדע תקרא, וגוי לא-ידעוך אליך ירוצו--למען יהוה אלהיך, ולקדוש ישראל כי פארך.  {ס}</P>

<P><B>נה,ו</B> דרשו יהוה, בהמצאו; קראהו, בהיותו קרוב. 
<B>נה,ז</B> יעזב רשע דרכו, ואיש און מחשבתיו; וישב אל-יהוה וירחמהו, ואל-אלהינו כי-ירבה לסלוח. 
<B>נה,ח</B> כי לא מחשבותי מחשבותיכם, ולא דרכיכם דרכי--נאם, יהוה. 
<B>נה,ט</B> כי-גבהו שמים, מארץ--כן גבהו דרכי מדרכיכם, ומחשבתי ממחשבתיכם. 
<B>נה,י</B> כי כאשר ירד הגשם והשלג מן-השמים, ושמה לא ישוב--כי אם-הרוה את-הארץ, והולידה והצמיחה; ונתן זרע לזרע, ולחם לאכל. 
<B>נה,יא</B> כן יהיה דברי אשר יצא מפי, לא-ישוב אלי ריקם:  כי אם-עשה את-אשר חפצתי, והצליח אשר שלחתיו. 
<B>נה,יב</B> כי-בשמחה תצאו, ובשלום תובלון; ההרים והגבעות, יפצחו לפניכם רנה, וכל-עצי השדה, ימחאו-כף. 
<B>נה,יג</B> תחת הנעצוץ יעלה ברוש, תחת (ותחת) הסרפד יעלה הדס; והיה ליהוה לשם, לאות עולם לא יכרת.  {פ}</P>

<P><B>נו,א</B> כה אמר יהוה, שמרו משפט ועשו צדקה:  כי-קרובה ישועתי לבוא, וצדקתי להגלות. 
<B>נו,ב</B> אשרי אנוש יעשה-זאת, ובן-אדם יחזיק בה--שמר שבת מחללו, ושמר ידו מעשות כל-רע.  {ס}</P>

<P><B>נו,ג</B> ואל-יאמר בן-הנכר, הנלוה אל-יהוה לאמר, הבדל יבדילני יהוה, מעל עמו; ואל-יאמר הסריס, הן אני עץ יבש.  {פ}</P>

<P><B>נו,ד</B> כי-כה אמר יהוה, לסריסים אשר ישמרו את-שבתותי, ובחרו, באשר חפצתי; ומחזיקים, בבריתי. 
<B>נו,ה</B> ונתתי להם בביתי ובחומתי, יד ושם--טוב, מבנים ומבנות:  שם עולם אתן-לו, אשר לא יכרת.  {ס}</P>

<P><B>נו,ו</B> ובני הנכר, הנלוים על-יהוה לשרתו, ולאהבה את-שם יהוה, להיות לו לעבדים--כל-שמר שבת מחללו, ומחזיקים בבריתי. 
<B>נו,ז</B> והביאותים אל-הר קדשי, ושמחתים בבית תפלתי--עולתיהם וזבחיהם לרצון, על-מזבחי:  כי ביתי, בית-תפלה יקרא לכל-העמים. 
<B>נו,ח</B> נאם אדני יהוה, מקבץ נדחי ישראל:  עוד אקבץ עליו, לנקבציו. 
<B>נו,ט</B> כל, חיתו שדי; אתיו, לאכל כל-חיתו ביער.  {פ}</P>

<P><B>נו,י</B> <BIG>צ</BIG>פו עורים כלם, לא ידעו--כלם כלבים אלמים, לא יוכלו לנבח; הזים, שכבים, אהבי, לנום. 
<B>נו,יא</B> והכלבים עזי-נפש, לא ידעו שבעה, והמה רעים, לא ידעו הבין; כלם לדרכם פנו, איש לבצעו מקצהו. 
<B>נו,יב</B> אתיו אקחה-יין, ונסבאה שכר; והיה כזה יום מחר, גדול יתר מאד. 
<B>נז,א</B> הצדיק אבד, ואין איש שם על-לב; ואנשי-חסד נאספים באין מבין, כי-מפני הרעה נאסף הצדיק. 
<B>נז,ב</B> יבוא שלום, ינוחו על-משכבותם; הלך, נכחו.  {ס}</P>

<P><B>נז,ג</B> ואתם קרבו-הנה, בני עננה; זרע מנאף, ותזנה. 
<B>נז,ד</B> על-מי, תתענגו--על-מי תרחיבו פה, תאריכו לשון; הלוא-אתם ילדי-פשע, זרע שקר. 
<B>נז,ה</B> הנחמים, באלים, תחת, כל-עץ רענן; שחטי הילדים בנחלים, תחת סעפי הסלעים. 
<B>נז,ו</B> בחלקי-נחל חלקך, הם הם גורלך; גם-להם שפכת נסך, העלית מנחה--העל אלה, אנחם. 
<B>נז,ז</B> על הר-גבה ונשא, שמת משכבך; גם-שם עלית, לזבח זבח. 
<B>נז,ח</B> ואחר הדלת והמזוזה, שמת זכרונך:  כי מאתי גלית ותעלי, הרחבת משכבך ותכרת-לך מהם--אהבת משכבם, יד חזית. 
<B>נז,ט</B> ותשרי למלך בשמן, ותרבי רקחיך; ותשלחי צריך עד-מרחק, ותשפילי עד-שאול. 
<B>נז,י</B> ברב דרכך יגעת, לא אמרת נואש; חית ידך מצאת, על-כן לא חלית. 
<B>נז,יא</B> ואת-מי דאגת ותיראי, כי תכזבי, ואותי לא זכרת, לא-שמת על-לבך; הלא אני מחשה ומעלם, ואותי לא תיראי. 
<B>נז,יב</B> אני אגיד, צדקתך; ואת-מעשיך, ולא יועילוך. 
<B>נז,יג</B> בזעקך יצילך קבוציך, ואת-כלם ישא-רוח יקח-הבל; והחוסה בי ינחל-ארץ, ויירש הר-קדשי. 
<B>נז,יד</B> ואמר סלו-סלו, פנו-דרך; הרימו מכשול, מדרך עמי.  {ס}</P>

<P><B>נז,טו</B> כי כה אמר רם ונשא, שכן עד וקדוש שמו--מרום וקדוש, אשכון; ואת-דכא, ושפל-רוח, להחיות רוח שפלים, ולהחיות לב נדכאים. 
<B>נז,טז</B> כי לא לעולם אריב, ולא לנצח אקצוף:  כי-רוח מלפני יעטוף, ונשמות אני עשיתי. 
<B>נז,יז</B> בעון בצעו קצפתי ואכהו, הסתר ואקצף; וילך שובב, בדרך לבו. 
<B>נז,יח</B> דרכיו ראיתי, וארפאהו; ואנחהו, ואשלם נחמים לו ולאבליו. 
<B>נז,יט</B> בורא, נוב (ניב) שפתים; שלום שלום לרחוק ולקרוב, אמר יהוה--ורפאתיו. 
<B>נז,כ</B> והרשעים, כים נגרש:  כי השקט לא יוכל, ויגרשו מימיו רפש וטיט. 
<B>נז,כא</B> אין שלום, אמר אלהי לרשעים.  {פ}</P>

<P><B>נח,א</B> קרא בגרון אל-תחשך, כשופר הרם קולך; והגד לעמי פשעם, ולבית יעקב חטאתם. 
<B>נח,ב</B> ואותי, יום יום ידרשון, ודעת דרכי, יחפצון; כגוי אשר-צדקה עשה, ומשפט אלהיו לא עזב, ישאלוני משפטי-צדק, קרבת אלהים יחפצון. 
<B>נח,ג</B> למה צמנו ולא ראית, ענינו נפשנו ולא תדע; הן ביום צמכם תמצאו-חפץ, וכל-עצביכם תנגשו. 
<B>נח,ד</B> הן לריב ומצה תצומו, ולהכות באגרף רשע; לא-תצומו כיום, להשמיע במרום קולכם. 
<B>נח,ה</B> הכזה, יהיה צום אבחרהו--יום ענות אדם, נפשו; הלכף כאגמן ראשו, ושק ואפר יציע--הלזה תקרא-צום, ויום רצון ליהוה. 
<B>נח,ו</B> הלוא זה, צום אבחרהו--פתח חרצבות רשע, התר אגדות מוטה; ושלח רצוצים חפשים, וכל-מוטה תנתקו. 
<B>נח,ז</B> הלוא פרס לרעב לחמך, ועניים מרודים תביא בית:  כי-תראה ערם וכסיתו, ומבשרך לא תתעלם. 
<B>נח,ח</B> אז יבקע כשחר אורך, וארכתך מהרה תצמח; והלך לפניך צדקך, כבוד יהוה יאספך. 
<B>נח,ט</B> אז תקרא ויהוה יענה, תשוע ויאמר הנני:  אם-תסיר מתוכך מוטה, שלח אצבע ודבר-און. 
<B>נח,י</B> ותפק לרעב נפשך, ונפש נענה תשביע; וזרח בחשך אורך, ואפלתך כצהרים. 
<B>נח,יא</B> ונחך יהוה, תמיד, והשביע בצחצחות נפשך, ועצמתיך יחליץ; והיית, כגן רוה, וכמוצא מים, אשר לא-יכזבו מימיו. 
<B>נח,יב</B> ובנו ממך חרבות עולם, מוסדי דור-ודור תקומם; וקרא לך גדר פרץ, משבב נתיבות לשבת. 
<B>נח,יג</B> אם-תשיב משבת רגלך, עשות חפצך ביום קדשי; וקראת לשבת ענג, לקדוש יהוה מכבד, וכבדתו מעשות דרכיך, ממצוא חפצך ודבר דבר. 
<B>נח,יד</B> אז, תתענג על-יהוה, והרכבתיך, על-במותי (במתי) ארץ; והאכלתיך, נחלת יעקב אביך--כי פי יהוה, דבר.  {פ}</P>

<P><B>נט,א</B> הן לא-קצרה יד-יהוה, מהושיע; ולא-כבדה אזנו, משמוע. 
<B>נט,ב</B> כי אם-עונתיכם, היו מבדלים, בינכם, לבין אלהיכם; וחטאותיכם, הסתירו פנים מכם--משמוע. 
<B>נט,ג</B> כי כפיכם נגאלו בדם, ואצבעותיכם בעון; שפתותיכם, דברו-שקר--לשונכם, עולה תהגה. 
<B>נט,ד</B> אין-קרא בצדק, ואין נשפט באמונה; בטוח על-תהו ודבר-שוא, הרו עמל והוליד און. 
<B>נט,ה</B> ביצי צפעוני בקעו, וקורי עכביש יארגו; האכל מביציהם ימות, והזורה תבקע אפעה. 
<B>נט,ו</B> קוריהם לא-יהיו לבגד, ולא יתכסו במעשיהם; מעשיהם, מעשי-און, ופעל חמס, בכפיהם. 
<B>נט,ז</B> רגליהם, לרע ירצו, וימהרו, לשפך דם נקי; מחשבתיהם, מחשבות און--שד ושבר, במסלותם. 
<B>נט,ח</B> דרך שלום לא ידעו, ואין משפט במעגלותם; נתיבותיהם, עקשו להם--כל דרך בה, לא ידע שלום. 
<B>נט,ט</B> על-כן, רחק משפט ממנו, ולא תשיגנו, צדקה; נקוה לאור והנה-חשך, לנגהות באפלות נהלך. 
<B>נט,י</B> נגששה כעורים קיר, וכאין עינים נגששה; כשלנו בצהרים כנשף, באשמנים כמתים. 
<B>נט,יא</B> נהמה כדבים כלנו, וכיונים הגה נהגה; נקוה למשפט ואין, לישועה רחקה ממנו. 
<B>נט,יב</B> כי-רבו פשעינו נגדך, וחטאותינו ענתה בנו:  כי-פשעינו אתנו, ועונתינו ידענום. 
<B>נט,יג</B> פשע וכחש ביהוה, ונסוג מאחר אלהינו; דבר-עשק וסרה, הרו והגו מלב דברי-שקר. 
<B>נט,יד</B> והסג אחור משפט, וצדקה מרחוק תעמד:  כי-כשלה ברחוב אמת, ונכחה לא-תוכל לבוא.  {ס}</P>

<P><B>נט,טו</B> ותהי האמת נעדרת, וסר מרע משתולל; וירא יהוה וירע בעיניו, כי-אין משפט. 
<B>נט,טז</B> וירא כי-אין איש, וישתומם כי אין מפגיע; ותושע לו זרעו, וצדקתו היא סמכתהו. 
<B>נט,יז</B> וילבש צדקה כשרין, וכובע ישועה בראשו; וילבש בגדי נקם, תלבשת, ויעט כמעיל, קנאה. 
<B>נט,יח</B> כעל גמלות, כעל ישלם--חמה לצריו, גמול לאיביו; לאיים, גמול ישלם. 
<B>נט,יט</B> ויראו ממערב את-שם יהוה, וממזרח-שמש את-כבודו:  כי-יבוא כנהר צר, רוח יהוה נססה בו. 
<B>נט,כ</B> ובא לציון גואל, ולשבי פשע ביעקב--נאם, יהוה. 
<B>נט,כא</B> ואני, זאת בריתי אותם אמר יהוה--רוחי אשר עליך, ודברי אשר-שמתי בפיך:  לא-ימושו מפיך ומפי זרעך ומפי זרע זרעך, אמר יהוה, מעתה, ועד-עולם.  {ס}</P>

<P><B>ס,א</B> קומי אורי, כי בא אורך; וכבוד יהוה, עליך זרח. 
<B>ס,ב</B> כי-הנה החשך יכסה-ארץ, וערפל לאמים; ועליך יזרח יהוה, וכבודו עליך יראה. 
<B>ס,ג</B> והלכו גוים, לאורך; ומלכים, לנגה זרחך. 
<B>ס,ד</B> שאי-סביב עיניך, וראי--כלם, נקבצו באו-לך; בניך מרחוק יבאו, ובנותיך על-צד תאמנה. 
<B>ס,ה</B> אז תראי ונהרת, ופחד ורחב לבבך:  כי-יהפך עליך המון ים, חיל גוים יבאו לך. 
<B>ס,ו</B> שפעת גמלים תכסך, בכרי מדין ועיפה--כלם, משבא יבאו; זהב ולבונה ישאו, ותהלת יהוה יבשרו. 
<B>ס,ז</B> כל-צאן קדר יקבצו לך, אילי נביות ישרתונך; יעלו על-רצון מזבחי, ובית תפארתי אפאר. 
<B>ס,ח</B> מי-אלה, כעב תעופינה; וכיונים, אל-ארבתיהם. 
<B>ס,ט</B> כי-לי איים יקוו, ואניות תרשיש בראשנה, להביא בניך מרחוק, כספם וזהבם אתם--לשם יהוה אלהיך, ולקדוש ישראל כי פארך. 
<B>ס,י</B> ובנו בני-נכר חמתיך, ומלכיהם ישרתונך:  כי בקצפי הכיתיך, וברצוני רחמתיך. 
<B>ס,יא</B> ופתחו שעריך תמיד יומם ולילה, לא יסגרו:  להביא אליך חיל גוים, ומלכיהם נהוגים. 
<B>ס,יב</B> כי-הגוי והממלכה אשר לא-יעבדוך, יאבדו; והגוים, חרב יחרבו. 
<B>ס,יג</B> כבוד הלבנון אליך יבוא, ברוש תדהר ותאשור יחדו--לפאר מקום מקדשי, ומקום רגלי אכבד. 
<B>ס,יד</B> והלכו אליך שחוח בני מעניך, והשתחוו על-כפות רגליך כל-מנאציך; וקראו לך עיר יהוה, ציון קדוש ישראל. 
<B>ס,טו</B> תחת היותך עזובה ושנואה, ואין עובר; ושמתיך לגאון עולם, משוש דור ודור. 
<B>ס,טז</B> וינקת חלב גוים, ושד מלכים תינקי; וידעת, כי אני יהוה מושיעך, וגאלך, אביר יעקב. 
<B>ס,יז</B> תחת הנחשת אביא זהב, ותחת הברזל אביא כסף, ותחת העצים נחשת, ותחת האבנים ברזל; ושמתי פקדתך שלום, ונגשיך צדקה. 
<B>ס,יח</B> לא-ישמע עוד חמס בארצך, שד ושבר בגבוליך; וקראת ישועה חומתיך, ושעריך תהלה. 
<B>ס,יט</B> לא-יהיה-לך עוד השמש, לאור יומם, ולנגה, הירח לא-יאיר לך; והיה-לך יהוה לאור עולם, ואלהיך לתפארתך. 
<B>ס,כ</B> לא-יבוא עוד שמשך, וירחך לא יאסף:  כי יהוה, יהיה-לך לאור עולם, ושלמו, ימי אבלך. 
<B>ס,כא</B> ועמך כלם צדיקים, לעולם יירשו ארץ; נצר מטעו (מטעי) מעשה ידי, להתפאר. 
<B>ס,כב</B> הקטן יהיה לאלף, והצעיר לגוי עצום; אני יהוה, בעתה אחישנה.  {ס}</P>

<P><B>סא,א</B> רוח אדני יהוה, עלי--יען משח יהוה אתי לבשר ענוים, שלחני לחבש לנשברי-לב, לקרא לשבוים דרור, ולאסורים פקח-קוח. 
<B>סא,ב</B> לקרא שנת-רצון ליהוה, ויום נקם לאלהינו, לנחם, כל-אבלים. 
<B>סא,ג</B> לשום לאבלי ציון, לתת להם פאר תחת אפר שמן ששון תחת אבל--מעטה תהלה, תחת רוח כהה; וקרא להם אילי הצדק, מטע יהוה להתפאר. 
<B>סא,ד</B> ובנו חרבות עולם, שממות ראשנים יקוממו; וחדשו ערי חרב, שממות דור ודור. 
<B>סא,ה</B> ועמדו זרים, ורעו צאנכם; ובני נכר, אכריכם וכרמיכם. 
<B>סא,ו</B> ואתם, כהני יהוה תקראו--משרתי אלהינו, יאמר לכם; חיל גוים תאכלו, ובכבודם תתימרו. 
<B>סא,ז</B> תחת בשתכם משנה, וכלמה ירנו חלקם; לכן בארצם משנה יירשו, שמחת עולם תהיה להם. 
<B>סא,ח</B> כי אני יהוה אהב משפט, שנא גזל בעולה; ונתתי פעלתם באמת, וברית עולם אכרות להם. 
<B>סא,ט</B> ונודע בגוים זרעם, וצאצאיהם בתוך העמים; כל-ראיהם יכירום, כי הם זרע ברך יהוה.  {פ}</P>

<P><B>סא,י</B> שוש אשיש ביהוה, תגל נפשי באלהי--כי הלבישני בגדי-ישע, מעיל צדקה יעטני:  כחתן יכהן פאר, וככלה תעדה כליה. 
<B>סא,יא</B> כי כארץ תוציא צמחה, וכגנה זרועיה תצמיח--כן אדני יהוה, יצמיח צדקה ותהלה, נגד, כל-הגוים. 
<B>סב,א</B> למען ציון לא אחשה, ולמען ירושלם לא אשקוט, עד-יצא כנגה צדקה, וישועתה כלפיד יבער. 
<B>סב,ב</B> וראו גוים צדקך, וכל-מלכים כבודך; וקרא לך שם חדש, אשר פי יהוה יקבנו. 
<B>סב,ג</B> והיית עטרת תפארת, ביד-יהוה; וצנוף (וצניף) מלוכה, בכף-אלהיך. 
<B>סב,ד</B> לא-יאמר לך עוד עזובה, ולארצך לא-יאמר עוד שממה--כי לך יקרא חפצי-בה, ולארצך בעולה:  כי-חפץ יהוה בך, וארצך תבעל. 
<B>סב,ה</B> כי-יבעל בחור בתולה, יבעלוך בניך; ומשוש חתן על-כלה, ישיש עליך אלהיך. 
<B>סב,ו</B> על-חומתיך ירושלם, הפקדתי שמרים--כל-היום וכל-הלילה תמיד, לא יחשו; המזכרים, את-יהוה--אל-דמי, לכם. 
<B>סב,ז</B> ואל-תתנו דמי, לו:  עד-יכונן ועד-ישים את-ירושלם, תהלה--בארץ. 
<B>סב,ח</B> נשבע יהוה בימינו, ובזרוע עזו:  אם-אתן את-דגנך עוד מאכל, לאיביך, ואם-ישתו בני-נכר תירושך, אשר יגעת בו. 
<B>סב,ט</B> כי מאספיו יאכלהו, והללו את-יהוה; ומקבציו ישתהו, בחצרות קדשי.  {ס}</P>

<P><B>סב,י</B> עברו עברו בשערים, פנו דרך העם; סלו סלו המסלה סקלו מאבן, הרימו נס על-העמים. 
<B>סב,יא</B> הנה יהוה, השמיע אל-קצה הארץ, אמרו לבת-ציון, הנה ישעך בא; הנה שכרו אתו, ופעלתו לפניו. 
<B>סב,יב</B> וקראו להם עם-הקדש, גאולי יהוה; ולך יקרא דרושה, עיר לא נעזבה.  {ס}</P>

<P><B>סג,א</B> מי-זה בא מאדום, חמוץ בגדים מבצרה, זה הדור בלבושו, צעה ברב כחו; אני מדבר בצדקה, רב להושיע. 
<B>סג,ב</B> מדוע אדם, ללבושך; ובגדיך, כדרך בגת. 
<B>סג,ג</B> פורה דרכתי לבדי, ומעמים אין-איש אתי, ואדרכם באפי, וארמסם בחמתי; ויז נצחם על-בגדי, וכל-מלבושי אגאלתי. 
<B>סג,ד</B> כי יום נקם, בלבי; ושנת גאולי, באה. 
<B>סג,ה</B> ואביט ואין עזר, ואשתומם ואין סומך; ותושע לי זרעי, וחמתי היא סמכתני. 
<B>סג,ו</B> ואבוס עמים באפי, ואשכרם בחמתי; ואוריד לארץ, נצחם.  {ס}</P>

<P><B>סג,ז</B> חסדי יהוה אזכיר, תהלת יהוה, כעל, כל אשר-גמלנו יהוה; ורב-טוב לבית ישראל, אשר-גמלם כרחמיו וכרב חסדיו. 
<B>סג,ח</B> ויאמר אך-עמי המה, בנים לא ישקרו; ויהי להם, למושיע. 
<B>סג,ט</B> בכל-צרתם לא (לו) צר, ומלאך פניו הושיעם--באהבתו ובחמלתו, הוא גאלם; וינטלם וינשאם, כל-ימי עולם. 
<B>סג,י</B> והמה מרו ועצבו, את-רוח קדשו; ויהפך להם לאויב, הוא נלחם-בם. 
<B>סג,יא</B> ויזכר ימי-עולם, משה עמו; איה המעלם מים, את רעי צאנו--איה השם בקרבו, את-רוח קדשו. 
<B>סג,יב</B> מוליך לימין משה, זרוע תפארתו; בוקע מים מפניהם, לעשות לו שם עולם. 
<B>סג,יג</B> מוליכם, בתהמות; כסוס במדבר, לא יכשלו. 
<B>סג,יד</B> כבהמה בבקעה תרד, רוח יהוה תניחנו--כן נהגת עמך, לעשות לך שם תפארת. 
<B>סג,טו</B> הבט משמים וראה, מזבל קדשך ותפארתך:  איה קנאתך וגבורתך, המון מעיך ורחמיך אלי התאפקו. 
<B>סג,טז</B> כי-אתה אבינו--כי אברהם לא ידענו, וישראל לא יכירנו:  אתה יהוה אבינו, גאלנו מעולם שמך. 
<B>סג,יז</B> למה תתענו יהוה מדרכיך, תקשיח לבנו מיראתך; שוב למען עבדיך, שבטי נחלתך. 
<B>סג,יח</B> למצער, ירשו עם-קדשך; צרינו, בוססו מקדשך. 
<B>סג,יט</B> היינו, מעולם לא-משלת בם--לא-נקרא שמך, עליהם; לוא-קרעת שמים ירדת, מפניך הרים נזלו. 
<B>סד,א</B> כקדח אש המסים, מים תבעה-אש, להודיע שמך, לצריך; מפניך, גוים ירגזו. 
<B>סד,ב</B> בעשותך נוראות, לא נקוה; ירדת, מפניך הרים נזלו.  {ס}</P>

<P><B>סד,ג</B> ומעולם לא-שמעו, לא האזינו; עין לא-ראתה, אלהים זולתך--יעשה, למחכה-לו. 
<B>סד,ד</B> פגעת את-שש ועשה צדק, בדרכיך יזכרוך; הן-אתה קצפת ונחטא, בהם עולם ונושע. 
<B>סד,ה</B> ונהי כטמא כלנו, וכבגד עדים כל-צדקתינו; ונבל כעלה כלנו, ועוננו כרוח ישאנו. 
<B>סד,ו</B> ואין-קורא בשמך, מתעורר להחזיק בך:  כי-הסתרת פניך ממנו, ותמוגנו ביד-עוננו. 
<B>סד,ז</B> ועתה יהוה, אבינו אתה; אנחנו החמר ואתה יצרנו, ומעשה ידך כלנו. 
<B>סד,ח</B> אל-תקצף יהוה עד-מאד, ואל-לעד תזכר עון; הן הבט-נא, עמך כלנו. 
<B>סד,ט</B> ערי קדשך, היו מדבר; ציון מדבר היתה, ירושלם שממה. 
<B>סד,י</B> בית קדשנו ותפארתנו, אשר הללוך אבתינו--היה, לשרפת אש; וכל-מחמדינו, היה לחרבה. 
<B>סד,יא</B> העל-אלה תתאפק, יהוה; תחשה ותעננו, עד-מאד.  {פ}</P>

<P><B>סה,א</B> נדרשתי ללוא שאלו, נמצאתי ללא בקשני; אמרתי הנני הנני, אל-גוי לא-קרא בשמי. 
<B>סה,ב</B> פרשתי ידי כל-היום, אל-עם סורר--ההלכים הדרך לא-טוב, אחר מחשבתיהם. 
<B>סה,ג</B> העם, המכעסים אתי על-פני--תמיד:  זבחים, בגנות, ומקטרים, על-הלבנים. 
<B>סה,ד</B> הישבים, בקברים, ובנצורים, ילינו; האכלים בשר החזיר, ופרק (ומרק) פגלים כליהם. 
<B>סה,ה</B> האמרים קרב אליך, אל-תגש-בי כי קדשתיך; אלה עשן באפי, אש יקדת כל-היום. 
<B>סה,ו</B> הנה כתובה, לפני:  לא אחשה כי אם-שלמתי, ושלמתי על-חיקם. 
<B>סה,ז</B> עונתיכם ועונת אבותיכם יחדו, אמר יהוה, אשר קטרו על-ההרים, ועל-הגבעות חרפוני; ומדתי פעלתם ראשנה, על- (אל-) חיקם.  {ס}</P>

<P><B>סה,ח</B> כה אמר יהוה, כאשר ימצא התירוש באשכול, ואמר אל-תשחיתהו, כי ברכה בו--כן אעשה למען עבדי, לבלתי השחית הכל. 
<B>סה,ט</B> והוצאתי מיעקב זרע, ומיהודה יורש הרי; וירשוה בחירי, ועבדי ישכנו-שמה. 
<B>סה,י</B> והיה השרון לנוה-צאן, ועמק עכור לרבץ בקר, לעמי, אשר דרשוני. 
<B>סה,יא</B> ואתם עזבי יהוה, השכחים את-הר קדשי--הערכים לגד שלחן, והממלאים למני ממסך. 
<B>סה,יב</B> ומניתי אתכם לחרב, וכלכם לטבח תכרעו--יען קראתי ולא עניתם, דברתי ולא שמעתם; ותעשו הרע בעיני, ובאשר לא-חפצתי בחרתם.  {פ}</P>

<P><B>סה,יג</B> לכן כה-אמר אדני יהוה, הנה עבדי יאכלו ואתם תרעבו--הנה עבדי ישתו, ואתם תצמאו; הנה עבדי ישמחו, ואתם תבשו. 
<B>סה,יד</B> הנה עבדי ירנו, מטוב לב; ואתם תצעקו מכאב לב, ומשבר רוח תילילו. 
<B>סה,טו</B> והנחתם שמכם לשבועה לבחירי, והמיתך אדני יהוה; ולעבדיו יקרא, שם אחר. 
<B>סה,טז</B> אשר המתברך בארץ, יתברך באלהי אמן, והנשבע בארץ, ישבע באלהי אמן:  כי נשכחו, הצרות הראשנות, וכי נסתרו, מעיני. 
<B>סה,יז</B> כי-הנני בורא שמים חדשים, וארץ חדשה; ולא תזכרנה הראשנות, ולא תעלינה על-לב. 
<B>סה,יח</B> כי-אם-שישו וגילו עדי-עד, אשר אני בורא:  כי הנני בורא את-ירושלם גילה, ועמה משוש. 
<B>סה,יט</B> וגלתי בירושלם, וששתי בעמי; ולא-ישמע בה עוד, קול בכי וקול זעקה. 
<B>סה,כ</B> לא-יהיה משם עוד, עול ימים וזקן, אשר לא-ימלא, את-ימיו:  כי הנער, בן-מאה שנה ימות, והחוטא, בן-מאה שנה יקלל. 
<B>סה,כא</B> ובנו בתים, וישבו; ונטעו כרמים, ואכלו פרים. 
<B>סה,כב</B> לא יבנו ואחר ישב, לא יטעו ואחר יאכל:  כי-כימי העץ ימי עמי, ומעשה ידיהם יבלו בחירי. 
<B>סה,כג</B> לא ייגעו לריק, ולא ילדו לבהלה:  כי זרע ברוכי יהוה, המה, וצאצאיהם, אתם. 
<B>סה,כד</B> והיה טרם-יקראו, ואני אענה; עוד הם מדברים, ואני אשמע. 
<B>סה,כה</B> זאב וטלה ירעו כאחד, ואריה כבקר יאכל-תבן, ונחש, עפר לחמו; לא-ירעו ולא-ישחיתו בכל-הר קדשי, אמר יהוה.  {ס}</P>

<P><B>סו,א</B> כה, אמר יהוה, השמים כסאי, והארץ הדם רגלי; אי-זה בית אשר תבנו-לי, ואי-זה מקום מנוחתי. 
<B>סו,ב</B> ואת-כל-אלה ידי עשתה, ויהיו כל-אלה נאם-יהוה; ואל-זה אביט--אל-עני ונכה-רוח, וחרד על-דברי. 
<B>סו,ג</B> שוחט השור מכה-איש, זובח השה ערף כלב, מעלה מנחה דם-חזיר, מזכיר לבנה מברך און--גם-המה, בחרו בדרכיהם, ובשקוציהם, נפשם חפצה. 
<B>סו,ד</B> גם-אני אבחר בתעלליהם, ומגורתם אביא להם--יען קראתי ואין עונה, דברתי ולא שמעו; ויעשו הרע בעיני, ובאשר לא-חפצתי בחרו.  {ס}</P>

<P><B>סו,ה</B> שמעו, דבר-יהוה, החרדים, אל-דברו; אמרו אחיכם שנאיכם מנדיכם, למען שמי יכבד יהוה--ונראה בשמחתכם, והם יבשו. 
<B>סו,ו</B> קול שאון מעיר, קול מהיכל; קול יהוה, משלם גמול לאיביו. 
<B>סו,ז</B> בטרם תחיל, ילדה; בטרם יבוא חבל לה, והמליטה זכר. 
<B>סו,ח</B> מי-שמע כזאת, מי ראה כאלה--היוחל ארץ ביום אחד, אם-יולד גוי פעם אחת:  כי-חלה גם-ילדה ציון, את-בניה. 
<B>סו,ט</B> האני אשביר ולא אוליד, יאמר יהוה; אם-אני המוליד ועצרתי, אמר אלהיך.  {ס}</P>

<P><B>סו,י</B> שמחו את-ירושלם וגילו בה, כל-אהביה; שישו אתה משוש, כל-המתאבלים עליה. 
<B>סו,יא</B> למען תינקו ושבעתם, משד תנחמיה; למען תמצו והתענגתם, מזיז כבודה.  {ס}</P>

<P><B>סו,יב</B> כי-כה אמר יהוה, הנני נטה-אליה כנהר שלום וכנחל שוטף כבוד גוים--וינקתם; על-צד, תנשאו, ועל-ברכים, תשעשעו. 
<B>סו,יג</B> כאיש, אשר אמו תנחמנו--כן אנכי אנחמכם, ובירושלם תנחמו. 
<B>סו,יד</B> וראיתם ושש לבכם, ועצמותיכם כדשא תפרחנה; ונודעה יד-יהוה את-עבדיו, וזעם את-איביו.  {ס}</P>

<P><B>סו,טו</B> כי-הנה יהוה באש יבוא, וכסופה מרכבתיו--להשיב בחמה אפו, וגערתו בלהבי-אש. 
<B>סו,טז</B> כי באש יהוה נשפט, ובחרבו את-כל-בשר; ורבו, חללי יהוה. 
<B>סו,יז</B> המתקדשים והמטהרים אל-הגנות, אחר אחד (אחת) בתוך, אכלי בשר החזיר, והשקץ והעכבר--יחדו יספו, נאם-יהוה. 
<B>סו,יח</B> ואנכי, מעשיהם ומחשבתיהם--באה, לקבץ את-כל-הגוים והלשנות; ובאו, וראו את-כבודי. 
<B>סו,יט</B> ושמתי בהם אות, ושלחתי מהם פליטים אל-הגוים תרשיש פול ולוד משכי קשת--תבל ויון:  האיים הרחקים, אשר לא-שמעו את-שמעי ולא-ראו את-כבודי--והגידו את-כבודי, בגוים. 
<B>סו,כ</B> והביאו את-כל-אחיכם מכל-הגוים מנחה ליהוה בסוסים וברכב ובצבים ובפרדים ובכרכרות, על הר קדשי ירושלם--אמר יהוה:  כאשר יביאו בני ישראל את-המנחה בכלי טהור, בית יהוה. 
<B>סו,כא</B> וגם-מהם אקח לכהנים ללוים, אמר יהוה. 
<B>סו,כב</B> כי כאשר השמים החדשים והארץ החדשה אשר אני עשה, עמדים לפני--נאם-יהוה:  כן יעמד זרעכם, ושמכם. 
<B>סו,כג</B> והיה, מדי-חדש בחדשו, ומדי שבת, בשבתו; יבוא כל-בשר להשתחות לפני, אמר יהוה. 
<B>סו,כד</B> ויצאו וראו--בפגרי האנשים, הפשעים בי:  כי תולעתם לא תמות, ואשם לא תכבה, והיו דראון, לכל-בשר.  {ש}</P>
</BODY></HTML>
