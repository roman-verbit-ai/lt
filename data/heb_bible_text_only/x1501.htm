<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - עמוס פרק א</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
עמוס - <A HREF="x15.htm">הכול</A><BR>פרק
א
<A HREF="x1502.htm">ב</A>
<A HREF="x1503.htm">ג</A>
<A HREF="x1504.htm">ד</A>
<A HREF="x1505.htm">ה</A>
<A HREF="x1506.htm">ו</A>
<A HREF="x1507.htm">ז</A>
<A HREF="x1508.htm">ח</A>
<A HREF="x1509.htm">ט</A>
</P>
<HR>

<H1>עמוס פרק א</H1>

<A NAME="1"> </A>
<P><B>א</B> דברי עמוס, אשר-היה בנקדים מתקוע:  אשר חזה על-ישראל בימי עזיה מלך-יהודה, ובימי ירבעם בן-יואש מלך ישראל--שנתים, לפני הרעש. 
<A NAME="2"> </A>
<B>ב</B> ויאמר--יהוה מציון ישאג, ומירושלם יתן קולו; ואבלו נאות הרעים, ויבש ראש הכרמל.  {פ}</P>
<A NAME="3"> </A>
<P><B>ג</B> כה, אמר יהוה, על-שלשה פשעי דמשק, ועל-ארבעה לא אשיבנו:  על-דושם בחרצות הברזל, את-הגלעד. 
<A NAME="4"> </A>
<B>ד</B> ושלחתי אש, בבית חזאל; ואכלה, ארמנות בן-הדד. 
<A NAME="5"> </A>
<B>ה</B> ושברתי, בריח דמשק, והכרתי יושב מבקעת-און, ותומך שבט מבית עדן; וגלו עם-ארם קירה, אמר יהוה.  {פ}</P>
<A NAME="6"> </A>
<P><B>ו</B> כה, אמר יהוה, על-שלשה פשעי עזה, ועל-ארבעה לא אשיבנו:  על-הגלותם גלות שלמה, להסגיר לאדום. 
<A NAME="7"> </A>
<B>ז</B> ושלחתי אש, בחומת עזה; ואכלה, ארמנתיה. 
<A NAME="8"> </A>
<B>ח</B> והכרתי יושב מאשדוד, ותומך שבט מאשקלון; והשיבותי ידי על-עקרון, ואבדו שארית פלשתים--אמר, אדני יהוה.  {פ}</P>
<A NAME="9"> </A>
<P><B>ט</B> כה, אמר יהוה, על-שלשה פשעי-צר, ועל-ארבעה לא אשיבנו:  על-הסגירם גלות שלמה, לאדום, ולא זכרו, ברית אחים. 
<A NAME="10"> </A>
<B>י</B> ושלחתי אש, בחומת צר; ואכלה, ארמנותיה.  {פ}</P>
<A NAME="11"> </A>
<P><B>יא</B> כה, אמר יהוה, על-שלשה פשעי אדום, ועל-ארבעה לא אשיבנו:  על-רדפו בחרב אחיו, ושחת רחמיו, ויטרף לעד אפו, ועברתו שמרה נצח. 
<A NAME="12"> </A>
<B>יב</B> ושלחתי אש, בתימן; ואכלה, ארמנות בצרה.  {פ}</P>
<A NAME="13"> </A>
<P><B>יג</B> כה, אמר יהוה, על-שלשה פשעי בני-עמון, ועל-ארבעה לא אשיבנו:  על-בקעם הרות הגלעד, למען הרחיב את-גבולם. 
<A NAME="14"> </A>
<B>יד</B> והצתי אש בחומת רבה, ואכלה ארמנותיה; בתרועה ביום מלחמה, בסער ביום סופה. 
<A NAME="15"> </A>
<B>טו</B> והלך מלכם, בגולה; הוא ושריו יחדו, אמר יהוה.  {פ}</P>

<HR>
<P CLASS=s>
<A HREF="x0.htm">תנ"ך</A> -
עמוס - <A HREF="x15.htm">הכול</A><BR>פרק
א
<A HREF="x1502.htm">ב</A>
<A HREF="x1503.htm">ג</A>
<A HREF="x1504.htm">ד</A>
<A HREF="x1505.htm">ה</A>
<A HREF="x1506.htm">ו</A>
<A HREF="x1507.htm">ז</A>
<A HREF="x1508.htm">ח</A>
<A HREF="x1509.htm">ט</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x1501')</SCRIPT></P>
</BODY></HTML>
