<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יחזקאל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יחזקאל</H1>

<P><B>א,א</B> ויהי בשלשים שנה, ברביעי בחמשה לחדש, ואני בתוך-הגולה, על-נהר-כבר; נפתחו, השמים, ואראה, מראות אלהים. 
<B>א,ב</B> בחמשה, לחדש--היא השנה החמישית, לגלות המלך יויכין. 
<B>א,ג</B> היה היה דבר-יהוה אל-יחזקאל בן-בוזי הכהן, בארץ כשדים--על-נהר-כבר; ותהי עליו שם, יד-יהוה. 
<B>א,ד</B> וארא והנה רוח סערה באה מן-הצפון, ענן גדול ואש מתלקחת, ונגה לו, סביב; ומתוכה--כעין החשמל, מתוך האש. 
<B>א,ה</B> ומתוכה--דמות, ארבע חיות; וזה, מראיהן--דמות אדם, להנה. 
<B>א,ו</B> וארבעה פנים, לאחת; וארבע כנפים, לאחת להם. 
<B>א,ז</B> ורגליהם, רגל ישרה; וכף רגליהם, ככף רגל עגל, ונצצים, כעין נחשת קלל. 
<B>א,ח</B> וידו (וידי) אדם, מתחת כנפיהם, על, ארבעת רבעיהם; ופניהם וכנפיהם, לארבעתם. 
<B>א,ט</B> חברת אשה אל-אחותה, כנפיהם:  לא-יסבו בלכתן, איש אל-עבר פניו ילכו. 
<B>א,י</B> ודמות פניהם, פני אדם, ופני אריה אל-הימין לארבעתם, ופני-שור מהשמאול לארבעתן; ופני-נשר, לארבעתן. 
<B>א,יא</B> ופניהם, וכנפיהם פרדות מלמעלה:  לאיש, שתים חברות איש, ושתים מכסות, את גויתיהנה. 
<B>א,יב</B> ואיש אל-עבר פניו, ילכו:  אל אשר יהיה-שמה הרוח ללכת ילכו, לא יסבו בלכתן. 
<B>א,יג</B> ודמות החיות מראיהם כגחלי-אש, בערות כמראה הלפדים--היא, מתהלכת בין החיות; ונגה לאש, ומן-האש יוצא ברק. 
<B>א,יד</B> והחיות, רצוא ושוב, כמראה, הבזק. 
<B>א,טו</B> וארא, החיות; והנה אופן אחד בארץ אצל החיות, לארבעת פניו. 
<B>א,טז</B> מראה האופנים ומעשיהם כעין תרשיש, ודמות אחד לארבעתן; ומראיהם, ומעשיהם, כאשר יהיה האופן, בתוך האופן. 
<B>א,יז</B> על-ארבעת רבעיהן, בלכתם ילכו:  לא יסבו, בלכתן. 
<B>א,יח</B> וגביהן--וגבה להם, ויראה להם; וגבתם, מלאת עינים סביב--לארבעתן. 
<B>א,יט</B> ובלכת, החיות, ילכו האופנים, אצלם; ובהנשא החיות מעל הארץ, ינשאו האופנים. 
<B>א,כ</B> על אשר יהיה-שם הרוח ללכת ילכו, שמה הרוח ללכת; והאופנים, ינשאו לעמתם, כי רוח החיה, באופנים. 
<B>א,כא</B> בלכתם ילכו, ובעמדם יעמדו; ובהנשאם מעל הארץ, ינשאו האופנים לעמתם--כי רוח החיה, באופנים. 
<B>א,כב</B> ודמות על-ראשי החיה, רקיע, כעין, הקרח הנורא--נטוי על-ראשיהם, מלמעלה. 
<B>א,כג</B> ותחת, הרקיע, כנפיהם ישרות, אשה אל-אחותה:  לאיש, שתים מכסות להנה, ולאיש שתים מכסות להנה, את גויתיהם. 
<B>א,כד</B> ואשמע את-קול כנפיהם כקול מים רבים כקול-שדי, בלכתם--קול המלה, כקול מחנה; בעמדם, תרפינה כנפיהן. 
<B>א,כה</B> ויהי-קול--מעל, לרקיע אשר על-ראשם; בעמדם, תרפינה כנפיהן. 
<B>א,כו</B> וממעל, לרקיע אשר על-ראשם, כמראה אבן-ספיר, דמות כסא; ועל, דמות הכסא, דמות כמראה אדם עליו, מלמעלה. 
<B>א,כז</B> וארא כעין חשמל, כמראה-אש בית-לה סביב, ממראה מתניו, ולמעלה; וממראה מתניו, ולמטה, ראיתי כמראה-אש, ונגה לו סביב. 
<B>א,כח</B> כמראה הקשת אשר יהיה בענן ביום הגשם, כן מראה הנגה סביב--הוא, מראה דמות כבוד-יהוה; ואראה ואפל על-פני, ואשמע קול מדבר.  {פ}</P>

<P><B>ב,א</B> ויאמר, אלי:  בן-אדם עמד על-רגליך, ואדבר אתך. 
<B>ב,ב</B> ותבא בי רוח, כאשר דבר אלי, ותעמדני, על-רגלי; ואשמע, את מדבר אלי.  {פ}</P>

<P><B>ב,ג</B> ויאמר אלי, בן-אדם שולח אני אותך אל-בני ישראל--אל-גוים המורדים, אשר מרדו-בי:  המה ואבותם פשעו בי, עד-עצם היום הזה. 
<B>ב,ד</B> והבנים, קשי פנים וחזקי-לב--אני שולח אותך, אליהם; ואמרת אליהם, כה אמר אדני יהוה. 
<B>ב,ה</B> והמה אם-ישמעו ואם-יחדלו, כי בית מרי המה--וידעו, כי נביא היה בתוכם.  {פ}</P>

<P><B>ב,ו</B> ואתה בן-אדם אל-תירא מהם ומדבריהם אל-תירא, כי סרבים וסלונים אותך, ואל-עקרבים, אתה יושב:  מדבריהם אל-תירא ומפניהם אל-תחת, כי בית מרי המה. 
<B>ב,ז</B> ודברת את-דברי אליהם, אם-ישמעו ואם-יחדלו:  כי מרי, המה.  {פ}</P>

<P><B>ב,ח</B> ואתה בן-אדם, שמע את אשר-אני מדבר אליך--אל-תהי-מרי, כבית המרי:  פצה פיך--ואכל, את אשר-אני נתן אליך. 
<B>ב,ט</B> ואראה, והנה-יד שלוחה אלי; והנה-בו, מגלת-ספר. 
<B>ב,י</B> ויפרש אותה לפני, והיא כתובה פנים ואחור; וכתוב אליה, קנים והגה והי.  {ס}</P>

<P><B>ג,א</B> ויאמר אלי--בן-אדם, את אשר-תמצא אכול:  אכול את-המגלה הזאת, ולך דבר אל-בית ישראל. 
<B>ג,ב</B> ואפתח, את-פי; ויאכילני, את המגלה הזאת. 
<B>ג,ג</B> ויאמר אלי, בן-אדם בטנך תאכל ומעיך תמלא, את המגלה הזאת, אשר אני נתן אליך; ואכלה, ותהי בפי כדבש למתוק.  {פ}</P>

<P><B>ג,ד</B> ויאמר, אלי:  בן-אדם, לך-בא אל-בית ישראל, ודברת בדברי, אליהם. 
<B>ג,ה</B> כי לא אל-עם עמקי שפה, וכבדי לשון--אתה שלוח:  אל-בית, ישראל. 
<B>ג,ו</B> לא אל-עמים רבים, עמקי שפה וכבדי לשון, אשר לא-תשמע, דבריהם; אם-לא אליהם שלחתיך, המה ישמעו אליך. 
<B>ג,ז</B> ובית ישראל, לא יאבו לשמע אליך--כי-אינם אבים, לשמע אלי:  כי כל-בית ישראל, חזקי-מצח וקשי-לב המה. 
<B>ג,ח</B> הנה נתתי את-פניך חזקים, לעמת פניהם; ואת-מצחך חזק, לעמת מצחם. 
<B>ג,ט</B> כשמיר חזק מצר, נתתי מצחך:  לא-תירא אותם ולא-תחת מפניהם, כי בית מרי המה.  {פ}</P>

<P><B>ג,י</B> ויאמר, אלי:  בן-אדם--את-כל-דברי אשר אדבר אליך, קח בלבבך ובאזניך שמע. 
<B>ג,יא</B> ולך בא אל-הגולה, אל-בני עמך, ודברת אליהם ואמרת אליהם, כה אמר אדני יהוה:  אם-ישמעו, ואם-יחדלו. 
<B>ג,יב</B> ותשאני רוח--ואשמע אחרי, קול רעש גדול:  ברוך כבוד-יהוה, ממקומו. 
<B>ג,יג</B> וקול כנפי החיות, משיקות אשה אל-אחותה, וקול האופנים, לעמתם; וקול, רעש גדול. 
<B>ג,יד</B> ורוח נשאתני, ותקחני; ואלך מר בחמת רוחי, ויד-יהוה עלי חזקה. 
<B>ג,טו</B> ואבוא אל-הגולה תל אביב הישבים אל-נהר-כבר, ואשר (ואשב)--המה, יושבים שם; ואשב שם שבעת ימים, משמים בתוכם. 
<B>ג,טז</B> ויהי, מקצה שבעת ימים;  {פ}<BR> <BR>ויהי דבר-יהוה, אלי לאמר. 
<B>ג,יז</B> בן-אדם, צפה נתתיך לבית ישראל; ושמעת מפי דבר, והזהרת אותם ממני. 
<B>ג,יח</B> באמרי לרשע, מות תמות, ולא הזהרתו ולא דברת להזהיר רשע מדרכו הרשעה, לחיתו--הוא רשע בעונו ימות, ודמו מידך אבקש. 
<B>ג,יט</B> ואתה, כי-הזהרת רשע, ולא-שב מרשעו, ומדרכו הרשעה--הוא בעונו ימות, ואתה את-נפשך הצלת. 
<B>ג,כ</B> ובשוב צדיק מצדקו ועשה עול, ונתתי מכשול לפניו הוא ימות:  כי לא הזהרתו, בחטאתו ימות, ולא תזכרן צדקתו אשר עשה, ודמו מידך אבקש. 
<B>ג,כא</B> ואתה כי הזהרתו צדיק, לבלתי חטא צדיק--והוא לא-חטא:  חיו יחיה כי נזהר, ואתה את-נפשך הצלת.  {פ}</P>

<P><B>ג,כב</B> ותהי עלי שם, יד-יהוה; ויאמר אלי, קום צא אל-הבקעה, ושם, אדבר אותך. 
<B>ג,כג</B> ואקום, ואצא אל-הבקעה, והנה-שם כבוד-יהוה עמד, ככבוד אשר ראיתי על-נהר-כבר; ואפל, על-פני. 
<B>ג,כד</B> ותבא-בי רוח, ותעמדני על-רגלי; וידבר אתי ויאמר אלי, בא הסגר בתוך ביתך. 
<B>ג,כה</B> ואתה בן-אדם, הנה נתנו עליך עבותים, ואסרוך, בהם; ולא תצא, בתוכם. 
<B>ג,כו</B> ולשונך, אדביק אל-חכך, ונאלמת, ולא-תהיה להם לאיש מוכיח:  כי בית מרי, המה. 
<B>ג,כז</B> ובדברי אותך, אפתח את-פיך, ואמרת אליהם, כה אמר אדני יהוה; השמע ישמע והחדל יחדל, כי בית מרי המה.  {פ}</P>

<P><B>ד,א</B> ואתה בן-אדם קח-לך לבנה, ונתתה אותה לפניך; וחקות עליה עיר, את-ירושלם. 
<B>ד,ב</B> ונתתה עליה מצור, ובנית עליה דיק, ושפכת עליה, סללה; ונתתה עליה מחנות ושים-עליה כרים, סביב. 
<B>ד,ג</B> ואתה קח-לך, מחבת ברזל, ונתתה אותה קיר ברזל, בינך ובין העיר; והכינתה את-פניך אליה והיתה במצור, וצרת עליה--אות היא, לבית ישראל.  {פ}</P>

<P><B>ד,ד</B> ואתה שכב על-צדך השמאלי, ושמת את-עון בית-ישראל עליו:  מספר הימים אשר תשכב עליו, תשא את-עונם. 
<B>ד,ה</B> ואני, נתתי לך את-שני עונם, למספר ימים, שלש-מאות ותשעים יום; ונשאת, עון בית-ישראל. 
<B>ד,ו</B> וכלית את-אלה, ושכבת על-צדך הימיני (הימני) שנית, ונשאת, את-עון בית-יהודה--ארבעים יום, יום לשנה יום לשנה נתתיו לך. 
<B>ד,ז</B> ואל-מצור ירושלם תכין פניך, וזרעך חשופה; ונבאת, עליה. 
<B>ד,ח</B> והנה נתתי עליך, עבותים; ולא-תהפך מצדך אל-צדך, עד-כלותך ימי מצורך. 
<B>ד,ט</B> ואתה קח-לך חטין ושערים ופול ועדשים ודחן וכסמים, ונתתה אותם בכלי אחד, ועשית אותם לך, ללחם:  מספר הימים אשר-אתה שוכב על-צדך, שלש-מאות ותשעים יום--תאכלנו. 
<B>ד,י</B> ומאכלך, אשר תאכלנו--במשקול, עשרים שקל ליום:  מעת עד-עת, תאכלנו. 
<B>ד,יא</B> ומים במשורה תשתה, ששית ההין:  מעת עד-עת, תשתה. 
<B>ד,יב</B> ועגת שערים, תאכלנה; והיא, בגללי צאת האדם--תעגנה, לעיניהם.  {ס}</P>

<P><B>ד,יג</B> ויאמר יהוה, ככה יאכלו בני-ישראל את-לחמם טמא, בגוים, אשר אדיחם שם. 
<B>ד,יד</B> ואמר, אהה אדני יהוה, הנה נפשי, לא מטמאה; ונבלה וטרפה לא-אכלתי מנעורי ועד-עתה, ולא-בא בפי בשר פגול.  {ס}</P>

<P><B>ד,טו</B> ויאמר אלי--ראה נתתי לך את-צפועי (צפיעי) הבקר, תחת גללי האדם; ועשית את-לחמך, עליהם.  {ס}</P>

<P><B>ד,טז</B> ויאמר אלי, בן-אדם הנני שבר מטה-לחם בירושלם, ואכלו-לחם במשקל, ובדאגה; ומים, במשורה ובשממון ישתו. 
<B>ד,יז</B> למען יחסרו, לחם ומים; ונשמו איש ואחיו, ונמקו בעונם.  {פ}</P>

<P><B>ה,א</B> ואתה בן-אדם קח-לך חרב חדה, תער הגלבים תקחנה לך, והעברת על-ראשך, ועל-זקנך; ולקחת לך מאזני משקל, וחלקתם. 
<B>ה,ב</B> שלשית, באור תבעיר בתוך העיר, כמלאת, ימי המצור; ולקחת את-השלשית, תכה בחרב סביבותיה, והשלשית תזרה לרוח, וחרב אריק אחריהם. 
<B>ה,ג</B> ולקחת משם, מעט במספר; וצרת אותם, בכנפיך. 
<B>ה,ד</B> ומהם, עוד תקח, והשלכת אותם אל-תוך האש, ושרפת אתם באש:  ממנו תצא-אש, אל-כל-בית ישראל.  {פ}</P>

<P><B>ה,ה</B> כה אמר, אדני יהוה, זאת ירושלם, בתוך הגוים שמתיה; וסביבותיה, ארצות. 
<B>ה,ו</B> ותמר את-משפטי לרשעה, מן-הגוים, ואת-חקותי, מן-הארצות אשר סביבותיה:  כי במשפטי מאסו, וחקותי לא-הלכו בהם.  {ס}</P>

<P><B>ה,ז</B> לכן כה-אמר אדני יהוה, יען המנכם מן-הגוים אשר סביבותיכם, בחקותי לא הלכתם, ואת-משפטי לא עשיתם; וכמשפטי הגוים אשר סביבותיכם, לא עשיתם. 
<B>ה,ח</B> לכן, כה אמר אדני יהוה, הנני עליך, גם-אני; ועשיתי בתוכך משפטים, לעיני הגוים. 
<B>ה,ט</B> ועשיתי בך, את אשר לא-עשיתי, ואת אשר-לא-אעשה כמהו, עוד--יען, כל-תועבתיך.  {פ}</P>

<P><B>ה,י</B> לכן, אבות יאכלו בנים בתוכך, ובנים, יאכלו אבותם; ועשיתי בך שפטים, וזריתי את-כל-שאריתך לכל-רוח.  {ס}</P>

<P><B>ה,יא</B> לכן חי-אני, נאם אדני יהוה, אם-לא יען את-מקדשי טמאת, בכל-שקוציך ובכל-תועבתיך; וגם-אני אגרע ולא-תחוס עיני, וגם-אני לא אחמול. 
<B>ה,יב</B> שלשתיך בדבר ימותו, וברעב יכלו בתוכך, והשלשית, בחרב יפלו סביבותיך; והשלישית לכל-רוח אזרה, וחרב אריק אחריהם. 
<B>ה,יג</B> וכלה אפי, והנחותי חמתי בם--והנחמתי; וידעו כי-אני יהוה, דברתי בקנאתי, בכלותי חמתי, בם. 
<B>ה,יד</B> ואתנך לחרבה ולחרפה, בגוים אשר סביבותיך, לעיני, כל-עובר. 
<B>ה,טו</B> והיתה חרפה וגדופה, מוסר ומשמה, לגוים, אשר סביבותיך:  בעשותי בך שפטים באף ובחמה, ובתכחות חמה--אני יהוה, דברתי. 
<B>ה,טז</B> בשלחי את-חצי הרעב הרעים בהם, אשר היו למשחית, אשר-אשלח אותם, לשחתכם--ורעב אסף עליכם, ושברתי לכם מטה-לחם. 
<B>ה,יז</B> ושלחתי עליכם רעב וחיה רעה, ושכלך, ודבר ודם, יעבר-בך; וחרב אביא עליך, אני יהוה דברתי.  {פ}</P>

<P><B>ו,א</B> ויהי דבר-יהוה, אלי לאמר. 
<B>ו,ב</B> בן-אדם, שים פניך אל-הרי ישראל; והנבא, אליהם. 
<B>ו,ג</B> ואמרת--הרי ישראל, שמעו דבר-אדני יהוה:  כה-אמר אדני יהוה להרים ולגבעות לאפיקים ולגיאות (ולגיאיות), הנני אני מביא עליכם חרב, ואבדתי, במותיכם. 
<B>ו,ד</B> ונשמו, מזבחותיכם, ונשברו, חמניכם; והפלתי, חלליכם, לפני, גלוליכם. 
<B>ו,ה</B> ונתתי, את-פגרי בני ישראל, לפני, גלוליהם; וזריתי, את-עצמותיכם, סביבות, מזבחותיכם. 
<B>ו,ו</B> בכל, מושבותיכם, הערים תחרבנה, והבמות תישמנה--למען יחרבו ויאשמו מזבחותיכם, ונשברו ונשבתו גלוליכם, ונגדעו חמניכם, ונמחו מעשיכם. 
<B>ו,ז</B> ונפל חלל, בתוככם; וידעתם, כי-אני יהוה. 
<B>ו,ח</B> והותרתי, בהיות לכם פליטי חרב--בגוים:  בהזרותיכם, בארצות. 
<B>ו,ט</B> וזכרו פליטיכם אותי, בגוים אשר נשבו-שם, אשר נשברתי את-לבם הזונה אשר-סר מעלי, ואת עיניהם הזנות אחרי גלוליהם; ונקטו, בפניהם, אל-הרעות אשר עשו, לכל תועבתיהם. 
<B>ו,י</B> וידעו, כי-אני יהוה; לא אל-חנם דברתי, לעשות להם הרעה הזאת.  {פ}</P>

<P><B>ו,יא</B> כה-אמר אדני יהוה, הכה בכפך ורקע ברגלך ואמר-אח, אל כל-תועבות רעות, בית ישראל:  אשר, בחרב ברעב ובדבר--יפלו. 
<B>ו,יב</B> הרחוק בדבר ימות, והקרוב בחרב יפול, והנשאר והנצור, ברעב ימות; וכליתי חמתי, בם. 
<B>ו,יג</B> וידעתם, כי-אני יהוה, בהיות חלליהם בתוך גלוליהם, סביבות מזבחותיהם; אל כל-גבעה רמה בכל ראשי ההרים, ותחת כל-עץ רענן ותחת כל-אלה עבתה, מקום אשר נתנו-שם ריח ניחח, לכל גלוליהם. 
<B>ו,יד</B> ונטיתי את-ידי, עליהם, ונתתי את-הארץ שממה ומשמה ממדבר דבלתה, בכל מושבותיהם; וידעו, כי-אני יהוה.  {פ}</P>

<P><B>ז,א</B> ויהי דבר-יהוה, אלי לאמר. 
<B>ז,ב</B> ואתה בן-אדם, כה-אמר אדני יהוה לאדמת ישראל--קץ:  בא הקץ, על-ארבעת (ארבע) כנפות הארץ. 
<B>ז,ג</B> עתה, הקץ עליך, ושלחתי אפי בך, ושפטתיך כדרכיך; ונתתי עליך, את כל-תועבותיך. 
<B>ז,ד</B> ולא-תחוס עיני עליך, ולא אחמול:  כי דרכיך עליך אתן, ותועבותיך בתוכך תהיין, וידעתם, כי-אני יהוה.  {פ}</P>

<P><B>ז,ה</B> כה אמר, אדני יהוה:  רעה אחת רעה, הנה באה. 
<B>ז,ו</B> קץ בא, בא הקץ הקיץ אליך; הנה, באה. 
<B>ז,ז</B> באה הצפירה אליך, יושב הארץ; בא העת, קרוב היום מהומה--ולא-הד הרים. 
<B>ז,ח</B> עתה מקרוב, אשפוך חמתי עליך, וכליתי אפי בך, ושפטתיך כדרכיך; ונתתי עליך, את כל-תועבותיך. 
<B>ז,ט</B> ולא-תחוס עיני, ולא אחמול:  כדרכיך עליך אתן, ותועבותיך בתוכך תהיין, וידעתם, כי אני יהוה מכה. 
<B>ז,י</B> הנה היום, הנה באה:  יצאה, הצפרה--צץ המטה, פרח הזדון. 
<B>ז,יא</B> החמס קם, למטה-רשע; לא-מהם ולא מהמונם, ולא מהמהם--ולא-נה בהם. 
<B>ז,יב</B> בא העת, הגיע היום--הקונה אל-ישמח, והמכר אל-יתאבל:  כי חרון, אל-כל-המונה. 
<B>ז,יג</B> כי המכר, אל-הממכר לא ישוב, ועוד בחיים, חיתם:  כי-חזון אל-כל-המונה לא ישוב, ואיש בעונו חיתו לא יתחזקו. 
<B>ז,יד</B> תקעו בתקוע והכין הכל, ואין הלך למלחמה:  כי חרוני, אל-כל-המונה. 
<B>ז,טו</B> החרב בחוץ, והדבר והרעב מבית:  אשר בשדה, בחרב ימות, ואשר בעיר, רעב ודבר יאכלנו. 
<B>ז,טז</B> ופלטו, פליטיהם, והיו אל-ההרים כיוני הגאיות כלם, המות--איש, בעונו. 
<B>ז,יז</B> כל-הידים, תרפינה; וכל-ברכים, תלכנה מים. 
<B>ז,יח</B> וחגרו שקים, וכסתה אותם פלצות; ואל כל-פנים בושה, ובכל-ראשיהם קרחה. 
<B>ז,יט</B> כספם בחוצות ישליכו, וזהבם לנדה יהיה--כספם וזהבם לא-יוכל להצילם ביום עברת יהוה, נפשם לא ישבעו ומעיהם לא ימלאו:  כי-מכשול עונם, היה. 
<B>ז,כ</B> וצבי עדיו לגאון שמהו, וצלמי תועבתם שקוציהם עשו בו; על-כן נתתיו להם, לנדה. 
<B>ז,כא</B> ונתתיו ביד-הזרים לבז, ולרשעי הארץ לשלל; וחללוה (וחללוהו). 
<B>ז,כב</B> והסבותי פני מהם, וחללו את-צפוני; ובאו-בה פריצים, וחללוה.  {פ}</P>

<P><B>ז,כג</B> עשה, הרתוק:  כי הארץ, מלאה משפט דמים, והעיר, מלאה חמס. 
<B>ז,כד</B> והבאתי רעי גוים, וירשו את-בתיהם; והשבתי גאון עזים, ונחלו מקדשיהם. 
<B>ז,כה</B> קפדה-בא; ובקשו שלום, ואין. 
<B>ז,כו</B> הוה על-הוה תבוא, ושמעה אל-שמועה תהיה; ובקשו חזון, מנביא--ותורה תאבד מכהן, ועצה מזקנים. 
<B>ז,כז</B> המלך יתאבל, ונשיא ילבש שממה, וידי עם-הארץ, תבהלנה; מדרכם אעשה אתם, ובמשפטיהם אשפטם, וידעו, כי-אני יהוה.  {פ}</P>

<P><B>ח,א</B> ויהי בשנה הששית, בששי בחמשה לחדש, אני יושב בביתי, וזקני יהודה יושבים לפני; ותפל עלי שם, יד אדני יהוה. 
<B>ח,ב</B> ואראה, והנה דמות כמראה-אש--ממראה מתניו ולמטה, אש; וממתניו ולמעלה, כמראה-זהר כעין החשמלה. 
<B>ח,ג</B> וישלח תבנית יד, ויקחני בציצת ראשי; ותשא אתי רוח בין-הארץ ובין השמים ותבא אתי ירושלמה במראות אלהים, אל-פתח שער הפנימית הפונה צפונה, אשר-שם מושב, סמל הקנאה המקנה. 
<B>ח,ד</B> והנה-שם--כבוד, אלהי ישראל:  כמראה, אשר ראיתי בבקעה. 
<B>ח,ה</B> ויאמר אלי--בן-אדם, שא-נא עיניך דרך צפונה; ואשא עיני, דרך צפונה, והנה מצפון לשער המזבח, סמל הקנאה הזה בבאה. 
<B>ח,ו</B> ויאמר אלי--בן-אדם, הראה אתה מהם (מה הם) עשים; תועבות גדלות אשר בית-ישראל עשים פה, לרחקה מעל מקדשי, ועוד תשוב תראה, תועבות גדלות.  {פ}</P>

<P><B>ח,ז</B> ויבא אתי, אל-פתח החצר; ואראה, והנה חר-אחד בקיר. 
<B>ח,ח</B> ויאמר אלי, בן-אדם חתר-נא בקיר; ואחתר בקיר, והנה פתח אחד.  {ס}</P>

<P><B>ח,ט</B> ויאמר, אלי:  בא וראה את-התועבות הרעות, אשר הם עשים פה. 
<B>ח,י</B> ואבוא, ואראה, והנה כל-תבנית רמש ובהמה שקץ, וכל-גלולי בית ישראל--מחקה על-הקיר, סביב סביב. 
<B>ח,יא</B> ושבעים איש מזקני בית-ישראל ויאזניהו בן-שפן עמד בתוכם, עמדים לפניהם, ואיש מקטרתו, בידו; ועתר ענן-הקטרת, עלה. 
<B>ח,יב</B> ויאמר אלי, הראית בן-אדם, אשר זקני בית-ישראל עשים בחשך, איש בחדרי משכיתו:  כי אמרים, אין יהוה ראה אתנו--עזב יהוה, את-הארץ. 
<B>ח,יג</B> ויאמר, אלי:  עוד תשוב תראה תועבות גדלות, אשר-המה עשים. 
<B>ח,יד</B> ויבא אתי, אל-פתח שער בית-יהוה, אשר, אל-הצפונה; והנה-שם הנשים ישבות, מבכות את-התמוז.  {ס}</P>

<P><B>ח,טו</B> ויאמר אלי, הראית בן-אדם; עוד תשוב תראה תועבות, גדלות מאלה. 
<B>ח,טז</B> ויבא אתי, אל-חצר בית-יהוה הפנימית, והנה-פתח היכל יהוה בין האולם ובין המזבח, כעשרים וחמשה איש; אחריהם אל-היכל יהוה, ופניהם קדמה, והמה משתחויתם קדמה, לשמש. 
<B>ח,יז</B> ויאמר אלי, הראית בן-אדם--הנקל לבית יהודה, מעשות את-התועבות אשר עשו-פה:  כי-מלאו את-הארץ חמס, וישבו להכעיסני, והנם שלחים את-הזמורה, אל-אפם. 
<B>ח,יח</B> וגם-אני אעשה בחמה, לא-תחוס עיני ולא אחמל; וקראו באזני קול גדול, ולא אשמע אותם. 
<B>ט,א</B> ויקרא באזני, קול גדול לאמר, קרבו, פקדות העיר; ואיש כלי משחתו, בידו. 
<B>ט,ב</B> והנה ששה אנשים באים מדרך-שער העליון אשר מפנה צפונה, ואיש כלי מפצו בידו, ואיש-אחד בתוכם לבש בדים, וקסת הספר במתניו; ויבאו, ויעמדו, אצל, מזבח הנחשת. 
<B>ט,ג</B> וכבוד אלהי ישראל, נעלה מעל הכרוב אשר היה עליו, אל, מפתן הבית; ויקרא, אל-האיש הלבש הבדים, אשר קסת הספר, במתניו.  {פ}</P>

<P><B>ט,ד</B> ויאמר יהוה, אלו, עבר בתוך העיר, בתוך ירושלם; והתוית תו על-מצחות האנשים, הנאנחים והנאנקים, על כל-התועבות, הנעשות בתוכה. 
<B>ט,ה</B> ולאלה אמר באזני, עברו בעיר אחריו והכו:  על- (אל-) תחס עיניכם (עינכם), ואל-תחמלו. 
<B>ט,ו</B> זקן בחור ובתולה וטף ונשים תהרגו למשחית, ועל-כל-איש אשר-עליו התו אל-תגשו, וממקדשי, תחלו; ויחלו באנשים הזקנים, אשר לפני הבית. 
<B>ט,ז</B> ויאמר אליהם טמאו את-הבית, ומלאו את-החצרות חללים--צאו; ויצאו, והכו בעיר. 
<B>ט,ח</B> ויהי, כהכותם, ונאשאר, אני; ואפלה על-פני ואזעק, ואמר אהה אדני יהוה, המשחית אתה את כל-שארית ישראל, בשפכך את-חמתך על-ירושלם. 
<B>ט,ט</B> ויאמר אלי, עון בית-ישראל ויהודה גדול במאד מאד, ותמלא הארץ דמים, והעיר מלאה מטה:  כי אמרו, עזב יהוה את-הארץ, ואין יהוה, ראה. 
<B>ט,י</B> וגם-אני--לא-תחוס עיני, ולא אחמל; דרכם, בראשם נתתי. 
<B>ט,יא</B> והנה האיש לבש הבדים, אשר הקסת במתניו, משיב דבר, לאמר:  עשיתי, כאשר (ככל אשר) צויתני.  {פ}</P>

<P><B>י,א</B> ואראה, והנה אל-הרקיע אשר על-ראש הכרבים, כאבן ספיר, כמראה דמות כסא--נראה, עליהם. 
<B>י,ב</B> ויאמר אל-האיש לבש הבדים, ויאמר בא אל-בינות לגלגל אל-תחת לכרוב ומלא חפניך גחלי-אש מבינות לכרבים, וזרק, על-העיר; ויבא, לעיני. 
<B>י,ג</B> והכרבים, עמדים מימין לבית--בבאו האיש; והענן מלא, את-החצר הפנימית. 
<B>י,ד</B> וירם כבוד-יהוה מעל הכרוב, על מפתן הבית; וימלא הבית, את-הענן, והחצר מלאה, את-נגה כבוד יהוה. 
<B>י,ה</B> וקול, כנפי הכרובים--נשמע, עד-החצר החיצנה:  כקול אל-שדי, בדברו. 
<B>י,ו</B> ויהי, בצותו את-האיש לבש-הבדים לאמר, קח אש מבינות לגלגל, מבינות לכרובים; ויבא, ויעמד, אצל, האופן. 
<B>י,ז</B> וישלח הכרוב את-ידו מבינות לכרובים, אל-האש אשר בינות הכרבים, וישא ויתן, אל-חפני לבש הבדים; ויקח, ויצא. 
<B>י,ח</B> וירא, לכרבים--תבנית, יד-אדם, תחת, כנפיהם. 
<B>י,ט</B> ואראה, והנה ארבעה אופנים אצל הכרובים--אופן אחד אצל הכרוב אחד, ואופן אחד אצל הכרוב אחד; ומראה, האופנים, כעין, אבן תרשיש. 
<B>י,י</B> ומראיהם--דמות אחד, לארבעתם:  כאשר יהיה האופן, בתוך האופן. 
<B>י,יא</B> בלכתם, אל-ארבעת רבעיהם ילכו--לא יסבו, בלכתם:  כי המקום אשר-יפנה הראש, אחריו ילכו--לא יסבו, בלכתם. 
<B>י,יב</B> וכל-בשרם, וגבהם, וידיהם, וכנפיהם--והאופנים, מלאים עינים סביב, לארבעתם, אופניהם. 
<B>י,יג</B> לאופנים--להם קורא הגלגל, באזני. 
<B>י,יד</B> וארבעה פנים, לאחד:  פני האחד פני הכרוב, ופני השני פני אדם, והשלישי פני אריה, והרביעי פני-נשר. 
<B>י,טו</B> וירמו, הכרובים--היא החיה, אשר ראיתי בנהר-כבר. 
<B>י,טז</B> ובלכת, הכרובים, ילכו האופנים, אצלם; ובשאת הכרובים את-כנפיהם, לרום מעל הארץ, לא-יסבו האופנים גם-הם, מאצלם. 
<B>י,יז</B> בעמדם יעמדו, וברומם ירומו אותם:  כי רוח החיה, בהם. 
<B>י,יח</B> ויצא כבוד יהוה, מעל מפתן הבית; ויעמד, על-הכרובים. 
<B>י,יט</B> וישאו הכרובים את-כנפיהם וירומו מן-הארץ לעיני, בצאתם, והאופנים, לעמתם; ויעמד, פתח שער בית-יהוה הקדמוני, וכבוד אלהי-ישראל עליהם, מלמעלה. 
<B>י,כ</B> היא החיה, אשר ראיתי תחת אלהי-ישראל--בנהר-כבר; ואדע, כי כרובים המה. 
<B>י,כא</B> ארבעה ארבעה פנים לאחד, וארבע כנפים לאחד; ודמות ידי אדם, תחת כנפיהם. 
<B>י,כב</B> ודמות פניהם--המה הפנים אשר ראיתי על-נהר-כבר, מראיהם ואותם; איש אל-עבר פניו, ילכו. 
<B>יא,א</B> ותשא אתי רוח, ותבא אתי אל-שער בית-יהוה הקדמוני הפונה קדימה, והנה בפתח השער, עשרים וחמשה איש; ואראה בתוכם את-יאזניה בן-עזר, ואת-פלטיהו בן-בניהו--שרי העם.  {פ}</P>

<P><B>יא,ב</B> ויאמר, אלי:  בן-אדם--אלה האנשים החשבים און והיעצים עצת-רע, בעיר הזאת. 
<B>יא,ג</B> האמרים, לא בקרוב בנות בתים; היא הסיר, ואנחנו הבשר.  {ס}</P>

<P><B>יא,ד</B> לכן, הנבא עליהם:  הנבא, בן-אדם. 
<B>יא,ה</B> ותפל עלי, רוח יהוה, ויאמר אלי אמר כה-אמר יהוה, כן אמרתם בית ישראל; ומעלות רוחכם, אני ידעתיה. 
<B>יא,ו</B> הרביתם חלליכם, בעיר הזאת; ומלאתם חוצתיה, חלל.  {פ}</P>

<P><B>יא,ז</B> לכן, כה-אמר אדני יהוה, חלליכם אשר שמתם בתוכה, המה הבשר והיא הסיר; ואתכם, הוציא מתוכה. 
<B>יא,ח</B> חרב, יראתם; וחרב אביא עליכם, נאם אדני יהוה. 
<B>יא,ט</B> והוצאתי אתכם מתוכה, ונתתי אתכם ביד-זרים; ועשיתי בכם, שפטים. 
<B>יא,י</B> בחרב תפלו, על-גבול ישראל אשפוט אתכם; וידעתם, כי-אני יהוה. 
<B>יא,יא</B> היא, לא-תהיה לכם לסיר, ואתם תהיו בתוכה, לבשר; אל-גבול ישראל, אשפט אתכם. 
<B>יא,יב</B> וידעתם, כי-אני יהוה, אשר בחקי לא הלכתם, ומשפטי לא עשיתם; וכמשפטי הגוים אשר סביבותיכם, עשיתם. 
<B>יא,יג</B> ויהי, כהנבאי, ופלטיהו בן-בניה, מת; ואפל על-פני ואזעק קול-גדול, ואמר אהה אדני יהוה--כלה אתה עשה, את שארית ישראל.  {פ}</P>

<P><B>יא,יד</B> ויהי דבר-יהוה, אלי לאמר. 
<B>יא,טו</B> בן-אדם, אחיך אחיך אנשי גאלתך, וכל-בית ישראל, כלה:  אשר אמרו להם ישבי ירושלם, רחקו מעל יהוה--לנו היא נתנה הארץ, למורשה.  {ס}</P>

<P><B>יא,טז</B> לכן אמר, כה-אמר אדני יהוה, כי הרחקתים בגוים, וכי הפיצותים בארצות; ואהי להם למקדש מעט, בארצות אשר-באו שם.  {ס}</P>

<P><B>יא,יז</B> לכן אמר, כה-אמר אדני יהוה, וקבצתי אתכם מן-העמים, ואספתי אתכם מן-הארצות אשר נפצותם בהם; ונתתי לכם, את-אדמת ישראל. 
<B>יא,יח</B> ובאו-שמה; והסירו את-כל-שקוציה, ואת-כל-תועבותיה--ממנה. 
<B>יא,יט</B> ונתתי להם לב אחד, ורוח חדשה אתן בקרבכם; והסרתי לב האבן, מבשרם, ונתתי להם, לב בשר. 
<B>יא,כ</B> למען בחקתי ילכו, ואת-משפטי ישמרו ועשו אתם; והיו-לי לעם--ואני, אהיה להם לאלהים. 
<B>יא,כא</B> ואל-לב שקוציהם ותועבותיהם, לבם הלך--דרכם בראשם נתתי, נאם אדני יהוה. 
<B>יא,כב</B> וישאו הכרובים את-כנפיהם, והאופנים לעמתם; וכבוד אלהי-ישראל עליהם, מלמעלה. 
<B>יא,כג</B> ויעל כבוד יהוה, מעל תוך העיר; ויעמד, על-ההר, אשר, מקדם לעיר. 
<B>יא,כד</B> ורוח נשאתני, ותבאני כשדימה אל-הגולה, במראה, ברוח אלהים; ויעל, מעלי, המראה, אשר ראיתי. 
<B>יא,כה</B> ואדבר, אל-הגולה, את כל-דברי יהוה, אשר הראני.  {פ}</P>

<P><B>יב,א</B> ויהי דבר-יהוה, אלי לאמר. 
<B>יב,ב</B> בן-אדם, בתוך בית-המרי אתה ישב:  אשר עינים להם לראות ולא ראו, אזנים להם לשמע ולא שמעו--כי בית מרי, הם. 
<B>יב,ג</B> ואתה בן-אדם, עשה לך כלי גולה, וגלה יומם, לעיניהם; וגלית ממקומך אל-מקום אחר, לעיניהם--אולי יראו, כי בית מרי המה. 
<B>יב,ד</B> והוצאת כליך ככלי גולה, יומם--לעיניהם; ואתה, תצא בערב לעיניהם, כמוצאי, גולה. 
<B>יב,ה</B> לעיניהם, חתר-לך בקיר; והוצאת, בו. 
<B>יב,ו</B> לעיניהם על-כתף תשא, בעלטה תוציא--פניך תכסה, ולא תראה את-הארץ:  כי-מופת נתתיך, לבית ישראל. 
<B>יב,ז</B> ואעש כן, כאשר צויתי, כלי הוצאתי ככלי גולה יומם, ובערב חתרתי-לי בקיר ביד; בעלטה הוצאתי על-כתף נשאתי, לעיניהם.  {פ}</P>

<P><B>יב,ח</B> ויהי דבר-יהוה אלי, בבקר לאמר. 
<B>יב,ט</B> בן-אדם, הלא אמרו אליך בית ישראל בית המרי:  מה, אתה עשה. 
<B>יב,י</B> אמר אליהם, כה אמר אדני יהוה:  הנשיא המשא הזה, בירושלם, וכל-בית ישראל, אשר-המה בתוכם. 
<B>יב,יא</B> אמר, אני מופתכם:  כאשר עשיתי, כן יעשה להם--בגולה בשבי, ילכו. 
<B>יב,יב</B> והנשיא אשר-בתוכם אל-כתף ישא, בעלטה ויצא--בקיר יחתרו, להוציא בו; פניו יכסה--יען אשר לא-יראה לעין הוא, את-הארץ. 
<B>יב,יג</B> ופרשתי את-רשתי עליו, ונתפש במצודתי; והבאתי אתו בבלה ארץ כשדים, ואותה לא-יראה ושם ימות. 
<B>יב,יד</B> וכל אשר סביבתיו עזרה וכל-אגפיו, אזרה לכל-רוח; וחרב, אריק אחריהם. 
<B>יב,טו</B> וידעו, כי-אני יהוה, בהפיצי אותם בגוים, וזריתי אותם בארצות. 
<B>יב,טז</B> והותרתי מהם אנשי מספר, מחרב מרעב ומדבר--למען יספרו את-כל-תועבותיהם, בגוים אשר-באו שם, וידעו, כי-אני יהוה.  {פ}</P>

<P><B>יב,יז</B> ויהי דבר-יהוה, אלי לאמר. 
<B>יב,יח</B> בן-אדם, לחמך ברעש תאכל; ומימיך, ברגזה ובדאגה תשתה. 
<B>יב,יט</B> ואמרת אל-עם הארץ כה-אמר אדני יהוה ליושבי ירושלם, אל-אדמת ישראל, לחמם בדאגה יאכלו, ומימיהם בשממון ישתו--למען תשם ארצה, ממלאה, מחמס, כל-הישבים בה. 
<B>יב,כ</B> והערים הנושבות תחרבנה, והארץ שממה תהיה; וידעתם, כי-אני יהוה.  {פ}</P>

<P><B>יב,כא</B> ויהי דבר-יהוה, אלי לאמר. 
<B>יב,כב</B> בן-אדם, מה-המשל הזה לכם, על-אדמת ישראל, לאמר:  יארכו, הימים, ואבד, כל-חזון. 
<B>יב,כג</B> לכן אמר אליהם, כה-אמר אדני יהוה, השבתי את-המשל הזה, ולא-ימשלו אתו עוד בישראל:  כי, אם-דבר אליהם, קרבו הימים, ודבר כל-חזון. 
<B>יב,כד</B> כי לא יהיה עוד, כל-חזון שוא--ומקסם חלק:  בתוך, בית ישראל. 
<B>יב,כה</B> כי אני יהוה, אדבר את אשר אדבר דבר ויעשה--לא תמשך, עוד:  כי בימיכם בית המרי, אדבר דבר ועשיתיו, נאם, אדני יהוה.  {פ}</P>

<P><B>יב,כו</B> ויהי דבר-יהוה, אלי לאמר. 
<B>יב,כז</B> בן-אדם, הנה בית-ישראל אמרים, החזון אשר-הוא חזה, לימים רבים; ולעתים רחוקות, הוא נבא. 
<B>יב,כח</B> לכן אמר אליהם, כה אמר אדני יהוה, לא-תמשך עוד, כל-דברי--אשר אדבר דבר ויעשה, נאם אדני יהוה.  {פ}</P>

<P><B>יג,א</B> ויהי דבר-יהוה, אלי לאמר. 
<B>יג,ב</B> בן-אדם, הנבא אל-נביאי ישראל הנבאים; ואמרת לנביאי מלבם, שמעו דבר-יהוה. 
<B>יג,ג</B> כה אמר אדני יהוה, הוי על-הנביאים הנבלים, אשר הלכים אחר רוחם, ולבלתי ראו. 
<B>יג,ד</B> כשעלים, בחרבות--נביאיך ישראל, היו. 
<B>יג,ה</B> לא עליתם בפרצות, ותגדרו גדר על-בית ישראל, לעמד במלחמה, ביום יהוה. 
<B>יג,ו</B> חזו שוא, וקסם כזב--האמרים נאם-יהוה, ויהוה לא שלחם; ויחלו, לקים דבר. 
<B>יג,ז</B> הלוא מחזה-שוא חזיתם, ומקסם כזב אמרתם; ואמרים, נאם-יהוה, ואני, לא דברתי.  {ס}</P>

<P><B>יג,ח</B> לכן, כה אמר אדני יהוה, יען דברכם שוא, וחזיתם כזב--לכן הנני אליכם, נאם אדני יהוה. 
<B>יג,ט</B> והיתה ידי, אל-הנביאים החזים שוא והקסמים כזב, בסוד עמי לא-יהיו ובכתב בית-ישראל לא יכתבו, ואל-אדמת ישראל לא יבאו; וידעתם, כי אני אדני יהוה. 
<B>יג,י</B> יען וביען הטעו את-עמי, לאמר שלום--ואין שלום; והוא בנה חיץ, והנם טחים אתו תפל. 
<B>יג,יא</B> אמר אל-טחי תפל, ויפל; היה גשם שוטף, ואתנה אבני אלגביש תפלנה, ורוח סערות, תבקע. 
<B>יג,יב</B> והנה, נפל הקיר:  הלוא יאמר אליכם, איה הטיח אשר טחתם.  {ס}</P>

<P><B>יג,יג</B> לכן, כה אמר אדני יהוה, ובקעתי רוח-סערות, בחמתי; וגשם שטף באפי יהיה, ואבני אלגביש בחמה לכלה. 
<B>יג,יד</B> והרסתי את-הקיר אשר-טחתם תפל, והגעתיהו אל-הארץ--ונגלה יסדו; ונפלה וכליתם בתוכה, וידעתם כי-אני יהוה. 
<B>יג,טו</B> וכליתי את-חמתי בקיר, ובטחים אתו תפל; ואמר לכם אין הקיר, ואין הטחים אתו. 
<B>יג,טז</B> נביאי ישראל, הנבאים אל-ירושלם, והחזים לה, חזון שלם; ואין שלם, נאם אדני יהוה.  {פ}</P>

<P><B>יג,יז</B> ואתה בן-אדם, שים פניך אל-בנות עמך, המתנבאות, מלבהן; והנבא, עליהן. 
<B>יג,יח</B> ואמרת כה-אמר אדני יהוה, הוי למתפרות כסתות על כל-אצילי ידי ועשות המספחות על-ראש כל-קומה--לצודד נפשות; הנפשות תצודדנה לעמי, ונפשות לכנה תחיינה. 
<B>יג,יט</B> ותחללנה אתי אל-עמי, בשעלי שערים ובפתותי לחם, להמית נפשות אשר לא-תמותנה, ולחיות נפשות אשר לא-תחיינה:  בכזבכם--לעמי, שמעי כזב.  {ס}</P>

<P><B>יג,כ</B> לכן כה-אמר אדני יהוה, הנני אל-כסתותיכנה אשר אתנה מצדדות שם את-הנפשות לפרחות, וקרעתי אתם, מעל זרועתיכם; ושלחתי, את-הנפשות, אשר אתם מצדדות את-נפשים, לפרחת. 
<B>יג,כא</B> וקרעתי את-מספחתיכם, והצלתי את-עמי מידכן, ולא-יהיו עוד בידכן, למצודה; וידעתן, כי-אני יהוה. 
<B>יג,כב</B> יען הכאות לב-צדיק שקר, ואני לא הכאבתיו, ולחזק ידי רשע, לבלתי-שוב מדרכו הרע להחיתו. 
<B>יג,כג</B> לכן, שוא לא תחזינה, וקסם, לא-תקסמנה עוד; והצלתי את-עמי מידכן, וידעתן כי-אני יהוה. 
<B>יד,א</B> ויבוא אלי אנשים, מזקני ישראל; וישבו, לפני.  {פ}</P>

<P><B>יד,ב</B> ויהי דבר-יהוה, אלי לאמר. 
<B>יד,ג</B> בן-אדם, האנשים האלה העלו גלוליהם על-לבם, ומכשול עונם, נתנו נכח פניהם:  האדרש אדרש, להם.  {ס}</P>

<P><B>יד,ד</B> לכן דבר-אותם ואמרת אליהם כה-אמר אדני יהוה, איש איש מבית ישראל אשר יעלה את-גלוליו אל-לבו ומכשול עונו ישים נכח פניו, ובא, אל-הנביא:  אני יהוה, נעניתי לו בה (בא)--ברב גלוליו. 
<B>יד,ה</B> למען תפש את-בית-ישראל, בלבם, אשר נזרו מעלי, בגלוליהם כלם.  {ס}</P>

<P><B>יד,ו</B> לכן אמר אל-בית ישראל, כה אמר אדני יהוה, שובו והשיבו, מעל גלוליכם; ומעל כל-תועבתיכם, השיבו פניכם. 
<B>יד,ז</B> כי איש איש מבית ישראל, ומהגר אשר-יגור בישראל, וינזר מאחרי ויעל גלוליו אל-לבו, ומכשול עונו ישים נכח פניו; ובא אל-הנביא, לדרש-לו בי--אני יהוה, נענה-לו בי. 
<B>יד,ח</B> ונתתי פני באיש ההוא, והשמתיהו לאות ולמשלים, והכרתיו, מתוך עמי; וידעתם, כי-אני יהוה.  {ס}</P>

<P><B>יד,ט</B> והנביא כי-יפתה, ודבר דבר--אני יהוה פתיתי, את הנביא ההוא; ונטיתי את-ידי, עליו, והשמדתיו, מתוך עמי ישראל. 
<B>יד,י</B> ונשאו, עונם:  כעון, הדרש--כעון הנביא, יהיה. 
<B>יד,יא</B> למען לא-יתעו עוד בית-ישראל, מאחרי, ולא-יטמאו עוד, בכל-פשעיהם; והיו-לי לעם, ואני אהיה להם לאלהים--נאם, אדני יהוה.  {פ}</P>

<P><B>יד,יב</B> ויהי דבר-יהוה, אלי לאמר. 
<B>יד,יג</B> בן-אדם, ארץ כי תחטא-לי למעל-מעל, ונטיתי ידי עליה, ושברתי לה מטה-לחם; והשלחתי-בה רעב, והכרתי ממנה אדם ובהמה. 
<B>יד,יד</B> והיו שלשת האנשים האלה, בתוכה--נח, דנאל (דניאל) ואיוב:  המה בצדקתם ינצלו נפשם, נאם אדני יהוה. 
<B>יד,טו</B> לו-חיה רעה אעביר בארץ, ושכלתה; והיתה שממה מבלי עובר, מפני החיה. 
<B>יד,טז</B> שלשת האנשים האלה, בתוכה--חי-אני נאם אדני יהוה, אם-בנים ואם-בנות יצילו:  המה לבדם ינצלו, והארץ תהיה שממה. 
<B>יד,יז</B> או חרב אביא, על-הארץ ההיא; ואמרתי, חרב תעבר בארץ, והכרתי ממנה, אדם ובהמה. 
<B>יד,יח</B> ושלשת האנשים האלה, בתוכה--חי-אני נאם אדני יהוה, לא יצילו בנים ובנות:  כי הם לבדם, ינצלו. 
<B>יד,יט</B> או דבר אשלח, אל-הארץ ההיא; ושפכתי חמתי עליה בדם, להכרית ממנה אדם ובהמה. 
<B>יד,כ</B> ונח דנאל (דניאל) ואיוב, בתוכה--חי-אני נאם אדני יהוה, אם-בן אם-בת יצילו:  המה בצדקתם, יצילו נפשם.  {פ}</P>

<P><B>יד,כא</B> כי כה אמר אדני יהוה, אף כי-ארבעת שפטי הרעים חרב ורעב וחיה רעה ודבר, שלחתי, אל-ירושלם--להכרית ממנה, אדם ובהמה. 
<B>יד,כב</B> והנה נותרה-בה פלטה, המוצאים בנים ובנות--הנם יוצאים אליכם, וראיתם את-דרכם ואת-עלילותם; ונחמתם, על-הרעה אשר הבאתי על-ירושלם--את כל-אשר הבאתי, עליה. 
<B>יד,כג</B> ונחמו אתכם, כי-תראו את-דרכם ואת-עלילותם; וידעתם, כי לא חנם עשיתי את כל-אשר-עשיתי בה--נאם, אדני יהוה.  {פ}</P>

<P><B>טו,א</B> ויהי דבר-יהוה, אלי לאמר. 
<B>טו,ב</B> בן-אדם, מה-יהיה עץ-הגפן מכל-עץ--הזמורה, אשר היה בעצי היער. 
<B>טו,ג</B> היקח ממנו עץ, לעשות למלאכה; אם-יקחו ממנו יתד, לתלות עליו כל-כלי. 
<B>טו,ד</B> הנה לאש, נתן לאכלה:  את שני קצותיו אכלה האש, ותוכו נחר--היצלח, למלאכה. 
<B>טו,ה</B> הנה בהיותו תמים, לא יעשה למלאכה:  אף כי-אש אכלתהו ויחר, ונעשה עוד למלאכה.  {ס}</P>

<P><B>טו,ו</B> לכן, כה אמר אדני יהוה, כאשר עץ-הגפן בעץ היער, אשר-נתתיו לאש לאכלה--כן נתתי, את-ישבי ירושלם. 
<B>טו,ז</B> ונתתי את-פני, בהם--מהאש יצאו, והאש תאכלם; וידעתם כי-אני יהוה, בשומי את-פני בהם. 
<B>טו,ח</B> ונתתי את-הארץ, שממה--יען מעלו מעל, נאם אדני יהוה.  {פ}</P>

<P><B>טז,א</B> ויהי דבר-יהוה, אלי לאמר. 
<B>טז,ב</B> בן-אדם, הודע את-ירושלם את-תועבתיה. 
<B>טז,ג</B> ואמרת כה-אמר אדני יהוה, לירושלם, מכרתיך ומלדתיך, מארץ הכנעני; אביך האמרי, ואמך חתית. 
<B>טז,ד</B> ומולדותיך, ביום הולדת אותך לא-כרת שרך, ובמים לא-רחצת, למשעי; והמלח לא המלחת, והחתל לא חתלת. 
<B>טז,ה</B> לא-חסה עליך עין, לעשות לך אחת מאלה--לחמלה עליך; ותשלכי אל-פני השדה, בגעל נפשך, ביום, הלדת אתך. 
<B>טז,ו</B> ואעבר עליך ואראך, מתבוססת בדמיך; ואמר לך בדמיך חיי, ואמר לך בדמיך חיי. 
<B>טז,ז</B> רבבה, כצמח השדה נתתיך, ותרבי ותגדלי, ותבאי בעדי עדיים:  שדים נכנו ושערך צמח, ואת ערם ועריה. 
<B>טז,ח</B> ואעבר עליך ואראך, והנה עתך עת דדים, ואפרש כנפי עליך, ואכסה ערותך; ואשבע לך ואבוא בברית אתך, נאם אדני יהוה--ותהיי-לי. 
<B>טז,ט</B> וארחצך במים, ואשטף דמיך מעליך; ואסכך, בשמן. 
<B>טז,י</B> ואלבישך רקמה, ואנעלך תחש; ואחבשך בשש, ואכסך משי. 
<B>טז,יא</B> ואעדך, עדי; ואתנה צמידים על-ידיך, ורביד על-גרונך. 
<B>טז,יב</B> ואתן נזם, על-אפך, ועגילים, על-אזניך; ועטרת תפארת, בראשך. 
<B>טז,יג</B> ותעדי זהב וכסף, ומלבושך ששי (שש) ומשי ורקמה, סלת ודבש ושמן, אכלתי (אכלת); ותיפי במאד מאד, ותצלחי למלוכה. 
<B>טז,יד</B> ויצא לך שם בגוים, ביפיך:  כי כליל הוא, בהדרי אשר-שמתי עליך--נאם, אדני יהוה. 
<B>טז,טו</B> ותבטחי ביפיך, ותזני על-שמך; ותשפכי את-תזנותיך על-כל-עובר, לו-יהי. 
<B>טז,טז</B> ותקחי מבגדיך, ותעשי-לך במות טלאות, ותזני, עליהם:  לא באות, ולא יהיה. 
<B>טז,יז</B> ותקחי כלי תפארתך, מזהבי ומכספי אשר נתתי לך, ותעשי-לך, צלמי זכר; ותזני-בם. 
<B>טז,יח</B> ותקחי את-בגדי רקמתך, ותכסים; ושמני, וקטרתי, נתתי (נתת), לפניהם. 
<B>טז,יט</B> ולחמי אשר-נתתי לך סלת ושמן ודבש, האכלתיך, ונתתיהו לפניהם לריח ניחח, ויהי:  נאם, אדני יהוה. 
<B>טז,כ</B> ותקחי את-בניך ואת-בנותיך, אשר ילדת לי, ותזבחים להם, לאכול--המעט, מתזנותך (מתזנותיך). 
<B>טז,כא</B> ותשחטי, את-בני; ותתנים, בהעביר אותם להם. 
<B>טז,כב</B> ואת כל-תועבתיך ותזנתיך, לא זכרתי (זכרת) את-ימי נעוריך--בהיותך עירם ועריה, מתבוססת בדמך היית. 
<B>טז,כג</B> ויהי, אחרי כל-רעתך:  אוי אוי לך, נאם אדני יהוה. 
<B>טז,כד</B> ותבני-לך, גב; ותעשי-לך רמה, בכל-רחוב. 
<B>טז,כה</B> אל-כל-ראש דרך, בנית רמתך, ותתעבי את-יפיך, ותפשקי את-רגליך לכל-עובר; ותרבי, את-תזנותך (תזנותיך). 
<B>טז,כו</B> ותזני אל-בני-מצרים שכניך, גדלי בשר; ותרבי את-תזנתך, להכעיסני. 
<B>טז,כז</B> והנה נטיתי ידי עליך, ואגרע חקך; ואתנך בנפש שנאותיך, בנות פלשתים--הנכלמות, מדרכך זמה. 
<B>טז,כח</B> ותזני אל-בני אשור, מבלתי שבעתך; ותזנים, וגם לא שבעת. 
<B>טז,כט</B> ותרבי את-תזנותך אל-ארץ כנען, כשדימה; וגם-בזאת, לא שבעת. 
<B>טז,ל</B> מה אמלה לבתך, נאם אדני יהוה--בעשותך, את-כל-אלה, מעשה אשה-זונה, שלטת. 
<B>טז,לא</B> בבנותיך גבך בראש כל-דרך, ורמתך עשיתי (עשית) בכל-רחוב; ולא-הייתי (היית) כזונה, לקלס אתנן. 
<B>טז,לב</B> האשה, המנאפת--תחת אישה, תקח את-זרים. 
<B>טז,לג</B> לכל-זנות, יתנו-נדה; ואת נתת את-נדניך, לכל-מאהביך, ותשחדי אותם לבוא אליך מסביב, בתזנותיך. 
<B>טז,לד</B> ויהי-בך הפך מן-הנשים בתזנותיך, ואחריך לא זונה; ובתתך אתנן, ואתנן לא נתן-לך--ותהי להפך. 
<B>טז,לה</B> לכן זונה, שמעי דבר-יהוה.  {פ}</P>

<P><B>טז,לו</B> כה-אמר אדני יהוה, יען השפך נחשתך ותגלה ערותך, בתזנותיך, על-מאהביך; ועל, כל-גלולי תועבותיך, וכדמי בניך, אשר נתת להם. 
<B>טז,לז</B> לכן הנני מקבץ את-כל-מאהביך, אשר ערבת עליהם, ואת כל-אשר אהבת, על כל-אשר שנאת; וקבצתי אתם עליך מסביב, וגליתי ערותך אלהם, וראו, את-כל-ערותך. 
<B>טז,לח</B> ושפטתיך משפטי נאפות, ושפכת דם; ונתתיך, דם חמה וקנאה. 
<B>טז,לט</B> ונתתי אתך בידם, והרסו גבך ונתצו רמתיך, והפשיטו אותך בגדיך, ולקחו כלי תפארתך; והניחוך, עירם ועריה. 
<B>טז,מ</B> והעלו עליך קהל, ורגמו אותך באבן; ובתקוך, בחרבותם. 
<B>טז,מא</B> ושרפו בתיך, באש, ועשו-בך שפטים, לעיני נשים רבות; והשבתיך, מזונה, וגם-אתנן, לא תתני-עוד. 
<B>טז,מב</B> והנחתי חמתי בך, וסרה קנאתי ממך; ושקטתי, ולא אכעס עוד. 
<B>טז,מג</B> יען, אשר לא-זכרתי (זכרת) את-ימי נעוריך, ותרגזי-לי, בכל-אלה; וגם-אני הא דרכך בראש נתתי, נאם אדני יהוה, ולא עשיתי (עשית) את-הזמה, על כל-תועבתיך. 
<B>טז,מד</B> הנה, כל-המשל, עליך ימשל, לאמר:  כאמה, בתה. 
<B>טז,מה</B> בת-אמך את, געלת אישה ובניה; ואחות אחותך את, אשר געלו אנשיהן ובניהן--אמכן חתית, ואביכן אמרי. 
<B>טז,מו</B> ואחותך הגדולה שמרון היא ובנותיה, היושבת על-שמאולך; ואחותך הקטנה ממך, היושבת מימינך--סדם, ובנותיה. 
<B>טז,מז</B> ולא בדרכיהן הלכת, וכתועבותיהן עשיתי (עשית):  כמעט קט, ותשחתי מהן בכל-דרכיך. 
<B>טז,מח</B> חי-אני, נאם אדני יהוה, אם-עשתה סדם אחותך, היא ובנותיה--כאשר עשית, את ובנותיך. 
<B>טז,מט</B> הנה-זה היה, עון סדם אחותך:  גאון שבעת-לחם ושלות השקט, היה לה ולבנותיה, ויד-עני ואביון, לא החזיקה. 
<B>טז,נ</B> ותגבהינה, ותעשינה תועבה לפני; ואסיר אתהן, כאשר ראיתי.  {ס}</P>

<P><B>טז,נא</B> ושמרון, כחצי חטאתיך לא חטאה; ותרבי את-תועבותיך, מהנה, ותצדקי את-אחותך (אחותיך), בכל-תועבתיך אשר עשיתי (עשית). 
<B>טז,נב</B> גם-את שאי כלמתך, אשר פללת לאחותך, בחטאתיך אשר-התעבת מהן, תצדקנה ממך; וגם-את בושי ושאי כלמתך, בצדקתך אחיותך. 
<B>טז,נג</B> ושבתי, את-שביתהן--את-שבית (שבות) סדם ובנותיה, ואת-שבית (שבות) שמרון ובנותיה; ושבית (ושבות) שביתיך, בתוכהנה. 
<B>טז,נד</B> למען, תשאי כלמתך, ונכלמת, מכל אשר עשית--בנחמך, אתן. 
<B>טז,נה</B> ואחותיך, סדם ובנותיה תשבן לקדמתן, ושמרון ובנותיה, תשבן לקדמתן; ואת, ובנותיך, תשבינה, לקדמתכן. 
<B>טז,נו</B> ולוא היתה סדם אחותך, לשמועה בפיך, ביום, גאוניך. 
<B>טז,נז</B> בטרם, תגלה רעתך, כמו עת חרפת בנות-ארם, וכל-סביבותיה בנות פלשתים; השאטות אותך, מסביב. 
<B>טז,נח</B> את-זמתך ואת-תועבותיך, את נשאתים--נאם, יהוה.  {ס}</P>

<P><B>טז,נט</B> כי כה אמר אדני יהוה, ועשית (ועשיתי) אותך כאשר עשית--אשר-בזית אלה, להפר ברית. 
<B>טז,ס</B> וזכרתי אני את-בריתי אותך, בימי נעוריך; והקימותי לך, ברית עולם. 
<B>טז,סא</B> וזכרת את-דרכיך, ונכלמת, בקחתך את-אחותיך הגדלות ממך, אל-הקטנות ממך; ונתתי אתהן לך לבנות, ולא מבריתך. 
<B>טז,סב</B> והקימתי אני את-בריתי, אתך; וידעת, כי-אני יהוה. 
<B>טז,סג</B> למען תזכרי, ובשת, ולא יהיה-לך עוד פתחון פה, מפני כלמתך--בכפרי-לך לכל-אשר עשית, נאם אדני יהוה.  {פ}</P>

<P><B>יז,א</B> ויהי דבר-יהוה, אלי לאמר. 
<B>יז,ב</B> בן-אדם, חוד חידה ומשל משל, אל-בית, ישראל. 
<B>יז,ג</B> ואמרת כה-אמר אדני יהוה, הנשר הגדול גדול הכנפים ארך האבר, מלא הנוצה, אשר-לו הרקמה--בא אל-הלבנון, ויקח את-צמרת הארז. 
<B>יז,ד</B> את ראש יניקותיו, קטף; ויביאהו אל-ארץ כנען, בעיר רכלים שמו. 
<B>יז,ה</B> ויקח מזרע הארץ, ויתנהו בשדה-זרע; קח על-מים רבים, צפצפה שמו. 
<B>יז,ו</B> ויצמח ויהי לגפן סרחת שפלת קומה, לפנות דליותיו אליו, ושרשיו, תחתיו יהיו; ותהי לגפן--ותעש בדים, ותשלח פראות. 
<B>יז,ז</B> ויהי נשר-אחד גדול, גדול כנפים ורב-נוצה; והנה הגפן הזאת כפנה שרשיה עליו, ודליותיו שלחה-לו, להשקות אותה, מערגות מטעה. 
<B>יז,ח</B> אל-שדה טוב אל-מים רבים, היא שתולה--לעשות ענף ולשאת פרי, להיות לגפן אדרת. 
<B>יז,ט</B> אמר, כה אמר אדני יהוה--תצלח; הלוא את-שרשיה ינתק ואת-פריה יקוסס ויבש, כל-טרפי צמחה תיבש, ולא-בזרע גדולה ובעם-רב, למשאות אותה משרשיה. 
<B>יז,י</B> והנה שתולה, התצלח; הלא כגעת בה רוח הקדים, תיבש יבש, על-ערגת צמחה, תיבש.  {פ}</P>

<P><B>יז,יא</B> ויהי דבר-יהוה, אלי לאמר. 
<B>יז,יב</B> אמר-נא לבית המרי, הלא ידעתם מה-אלה; אמר, הנה-בא מלך-בבל ירושלם ויקח את-מלכה ואת-שריה, ויבא אותם אליו, בבלה. 
<B>יז,יג</B> ויקח מזרע המלוכה, ויכרת אתו ברית; ויבא אתו באלה, ואת-אילי הארץ לקח. 
<B>יז,יד</B> להיות ממלכה שפלה, לבלתי התנשא, לשמר את-בריתו, לעמדה. 
<B>יז,טו</B> וימרד-בו, לשלח מלאכיו מצרים, לתת-לו סוסים, ועם-רב; היצלח הימלט העשה אלה, והפר ברית ונמלט. 
<B>יז,טז</B> חי-אני, נאם אדני יהוה, אם-לא במקום המלך הממליך אתו, אשר בזה את-אלתו ואשר הפר את-בריתו--אתו בתוך-בבל, ימות. 
<B>יז,יז</B> ולא בחיל גדול ובקהל רב, יעשה אותו פרעה במלחמה, בשפך סללה, ובבנות דיק--להכרית, נפשות רבות. 
<B>יז,יח</B> ובזה אלה, להפר ברית; והנה נתן ידו וכל-אלה עשה, לא ימלט.  {ס}</P>

<P><B>יז,יט</B> לכן כה-אמר אדני יהוה, חי-אני, אם-לא אלתי אשר בזה, ובריתי אשר הפיר--ונתתיו, בראשו. 
<B>יז,כ</B> ופרשתי עליו רשתי, ונתפש במצודתי; והביאותיהו בבלה, ונשפטתי אתו שם, מעלו, אשר מעל-בי. 
<B>יז,כא</B> ואת כל-מברחו בכל-אגפיו בחרב יפלו, והנשארים לכל-רוח יפרשו; וידעתם, כי אני יהוה דברתי.  {פ}</P>

<P><B>יז,כב</B> כה אמר, אדני יהוה, ולקחתי אני מצמרת הארז הרמה, ונתתי; מראש ינקותיו, רך אקטף, ושתלתי אני, על הר-גבה ותלול. 
<B>יז,כג</B> בהר מרום ישראל, אשתלנו, ונשא ענף ועשה פרי, והיה לארז אדיר; ושכנו תחתיו, כל צפור כל-כנף--בצל דליותיו, תשכנה. 
<B>יז,כד</B> וידעו כל-עצי השדה, כי אני יהוה השפלתי עץ גבה הגבהתי עץ שפל, הובשתי עץ לח, והפרחתי עץ יבש:  אני יהוה, דברתי ועשיתי.  {פ}</P>

<P><B>יח,א</B> ויהי דבר-יהוה, אלי לאמר. 
<B>יח,ב</B> מה-לכם, אתם משלים את-המשל הזה, על-אדמת ישראל, לאמר:  אבות יאכלו בסר, ושני הבנים תקהינה. 
<B>יח,ג</B> חי-אני, נאם אדני יהוה:  אם-יהיה לכם עוד, משל המשל הזה--בישראל. 
<B>יח,ד</B> הן כל-הנפשות לי הנה, כנפש האב וכנפש הבן לי-הנה:  הנפש החטאת, היא תמות. 
<B>יח,ה</B> ואיש, כי-יהיה צדיק; ועשה משפט, וצדקה. 
<B>יח,ו</B> אל-ההרים, לא אכל, ועיניו לא נשא, אל-גלולי בית ישראל; ואת-אשת רעהו לא טמא, ואל-אשה נדה לא יקרב. 
<B>יח,ז</B> ואיש, לא יונה--חבלתו חוב ישיב, גזלה לא יגזל; לחמו לרעב יתן, ועירם יכסה-בגד. 
<B>יח,ח</B> בנשך לא-יתן, ותרבית לא יקח--מעול, ישיב ידו; משפט אמת יעשה, בין איש לאיש. 
<B>יח,ט</B> בחקותי יהלך ומשפטי שמר, לעשות אמת:  צדיק הוא חיה יחיה, נאם אדני יהוה. 
<B>יח,י</B> והוליד בן-פריץ, שפך דם; ועשה אח, מאחד מאלה. 
<B>יח,יא</B> והוא, את-כל-אלה לא עשה--כי גם אל-ההרים אכל, ואת-אשת רעהו טמא. 
<B>יח,יב</B> עני ואביון, הונה--גזלות גזל, חבל לא ישיב; ואל-הגלולים נשא עיניו, תועבה עשה. 
<B>יח,יג</B> בנשך נתן ותרבית לקח, וחי:  לא יחיה, את כל-התועבות האלה עשה--מות יומת, דמיו בו יהיה. 
<B>יח,יד</B> והנה, הוליד בן, וירא, את-כל-חטאת אביו אשר עשה; ויראה, ולא יעשה כהן. 
<B>יח,טו</B> על-ההרים, לא אכל, ועיניו לא נשא, אל-גלולי בית ישראל; את-אשת רעהו, לא טמא. 
<B>יח,טז</B> ואיש, לא הונה--חבל לא חבל, וגזלה לא גזל; לחמו לרעב נתן, וערום כסה-בגד. 
<B>יח,יז</B> מעני השיב ידו, נשך ותרבית לא לקח--משפטי עשה, בחקותי הלך:  הוא, לא ימות בעון אביו--חיה יחיה. 
<B>יח,יח</B> אביו כי-עשק עשק, גזל גזל אח, ואשר לא-טוב עשה, בתוך עמיו; והנה-מת, בעונו. 
<B>יח,יט</B> ואמרתם, מדע לא-נשא הבן בעון האב; והבן משפט וצדקה עשה, את כל-חקותי שמר ויעשה אתם--חיה יחיה. 
<B>יח,כ</B> הנפש החטאת, היא תמות:  בן לא-ישא בעון האב, ואב לא ישא בעון הבן--צדקת הצדיק עליו תהיה, ורשעת רשע (הרשע) עליו תהיה.  {ס}</P>

<P><B>יח,כא</B> והרשע, כי ישוב מכל-חטאתו אשר עשה, ושמר את-כל-חקותי, ועשה משפט וצדקה--חיה יחיה, לא ימות. 
<B>יח,כב</B> כל-פשעיו אשר עשה, לא יזכרו לו:  בצדקתו אשר-עשה, יחיה. 
<B>יח,כג</B> החפץ אחפץ מות רשע, נאם אדני יהוה:  הלוא בשובו מדרכיו, וחיה.  {ס}</P>

<P><B>יח,כד</B> ובשוב צדיק מצדקתו, ועשה עול, ככל התועבות אשר-עשה הרשע יעשה, וחי--כל-צדקתו אשר-עשה לא תזכרנה, במעלו אשר-מעל ובחטאתו אשר-חטא בם ימות. 
<B>יח,כה</B> ואמרתם, לא יתכן דרך אדני:  שמעו-נא, בית ישראל, הדרכי לא יתכן, הלא דרכיכם לא יתכנו. 
<B>יח,כו</B> בשוב-צדיק מצדקתו ועשה עול, ומת עליהם:  בעולו אשר-עשה, ימות.  {ס}</P>

<P><B>יח,כז</B> ובשוב רשע, מרשעתו אשר עשה, ויעש משפט, וצדקה--הוא, את-נפשו יחיה. 
<B>יח,כח</B> ויראה וישוב (וישב), מכל-פשעיו אשר עשה--חיו יחיה, לא ימות. 
<B>יח,כט</B> ואמרו בית ישראל, לא יתכן דרך אדני:  הדרכי לא יתכנו, בית ישראל--הלא דרכיכם, לא יתכן. 
<B>יח,ל</B> לכן איש כדרכיו אשפט אתכם, בית ישראל--נאם, אדני יהוה:  שובו והשיבו מכל-פשעיכם, ולא-יהיה לכם למכשול עון. 
<B>יח,לא</B> השליכו מעליכם, את-כל-פשעיכם אשר פשעתם בם, ועשו לכם לב חדש, ורוח חדשה; ולמה תמתו, בית ישראל. 
<B>יח,לב</B> כי לא אחפץ במות המת, נאם אדני יהוה:  והשיבו, וחיו.  {פ}</P>

<P><B>יט,א</B> ואתה שא קינה, אל-נשיאי ישראל. 
<B>יט,ב</B> ואמרת, מה אמך לביא, בין אריות, רבצה; בתוך כפרים, רבתה גוריה. 
<B>יט,ג</B> ותעל אחד מגריה, כפיר היה; וילמד לטרף-טרף, אדם אכל. 
<B>יט,ד</B> וישמעו אליו גוים, בשחתם נתפש; ויבאהו בחחים, אל-ארץ מצרים. 
<B>יט,ה</B> ותרא כי נוחלה, אבדה תקותה; ותקח אחד מגריה, כפיר שמתהו. 
<B>יט,ו</B> ויתהלך בתוך-אריות, כפיר היה; וילמד לטרף-טרף, אדם אכל. 
<B>יט,ז</B> וידע, אלמנותיו, ועריהם, החריב; ותשם ארץ ומלאה, מקול שאגתו. 
<B>יט,ח</B> ויתנו עליו גוים סביב, ממדינות; ויפרשו עליו רשתם, בשחתם נתפש. 
<B>יט,ט</B> ויתנהו בסוגר בחחים, ויבאהו אל-מלך בבל; יבאהו, במצדות, למען לא-ישמע קולו עוד, אל-הרי ישראל.  {פ}</P>

<P><B>יט,י</B> אמך כגפן בדמך, על-מים שתולה; פריה, וענפה, היתה, ממים רבים. 
<B>יט,יא</B> ויהיו-לה מטות עז, אל-שבטי משלים, ותגבה קומתו, על-בין עבתים; וירא בגבהו, ברב דליתיו. 
<B>יט,יב</B> ותתש בחמה לארץ השלכה, ורוח הקדים הוביש פריה; התפרקו ויבשו מטה עזה, אש אכלתהו. 
<B>יט,יג</B> ועתה, שתולה במדבר, בארץ, ציה וצמא. 
<B>יט,יד</B> ותצא אש ממטה בדיה, פריה אכלה, ולא-היה בה מטה-עז, שבט למשול:  קינה היא, ותהי לקינה.  {פ}</P>

<P><B>כ,א</B> ויהי בשנה השביעית, בחמשי בעשור לחדש, באו אנשים מזקני ישראל, לדרש את-יהוה; וישבו, לפני.  {ס}</P>

<P><B>כ,ב</B> ויהי דבר-יהוה, אלי לאמר. 
<B>כ,ג</B> בן-אדם, דבר את-זקני ישראל ואמרת אלהם כה אמר אדני יהוה, הלדרש אתי, אתם באים:  חי-אני אם-אדרש לכם, נאם אדני יהוה. 
<B>כ,ד</B> התשפט אתם, התשפוט בן-אדם:  את-תועבת אבותם, הודיעם. 
<B>כ,ה</B> ואמרת אליהם, כה-אמר אדני יהוה, ביום בחרי בישראל, ואשא ידי לזרע בית יעקב ואודע להם בארץ מצרים; ואשא ידי להם לאמר, אני יהוה אלהיכם. 
<B>כ,ו</B> ביום ההוא, נשאתי ידי להם, להוציאם, מארץ מצרים:  אל-ארץ אשר-תרתי להם, זבת חלב ודבש--צבי היא, לכל-הארצות. 
<B>כ,ז</B> ואמר אלהם, איש שקוצי עיניו השליכו, ובגלולי מצרים, אל-תטמאו:  אני, יהוה אלהיכם. 
<B>כ,ח</B> וימרו-בי, ולא אבו לשמע אלי--איש את-שקוצי עיניהם לא השליכו, ואת-גלולי מצרים לא עזבו; ואמר לשפך חמתי עליהם, לכלות אפי בהם, בתוך, ארץ מצרים. 
<B>כ,ט</B> ואעש למען שמי, לבלתי החל לעיני הגוים אשר-המה בתוכם--אשר נודעתי אליהם לעיניהם, להוציאם מארץ מצרים. 
<B>כ,י</B> ואוציאם, מארץ מצרים; ואבאם, אל-המדבר. 
<B>כ,יא</B> ואתן להם את-חקותי, ואת-משפטי הודעתי אותם:  אשר יעשה אותם האדם, וחי בהם. 
<B>כ,יב</B> וגם את-שבתותי, נתתי להם, להיות לאות, ביני וביניהם--לדעת, כי אני יהוה מקדשם. 
<B>כ,יג</B> וימרו-בי בית-ישראל במדבר, בחקותי לא-הלכו ואת-משפטי מאסו אשר יעשה אתם האדם וחי בהם, ואת-שבתתי, חללו מאד; ואמר לשפך חמתי עליהם, במדבר--לכלותם. 
<B>כ,יד</B> ואעשה, למען שמי, לבלתי החל לעיני הגוים, אשר הוצאתים לעיניהם. 
<B>כ,טו</B> וגם-אני, נשאתי ידי להם--במדבר:  לבלתי הביא אותם אל-הארץ אשר-נתתי, זבת חלב ודבש--צבי היא, לכל-הארצות. 
<B>כ,טז</B> יען במשפטי מאסו, ואת-חקותי לא-הלכו בהם, ואת-שבתותי, חללו:  כי אחרי גלוליהם, לבם הלך. 
<B>כ,יז</B> ותחס עיני עליהם, משחתם; ולא-עשיתי אותם כלה, במדבר. 
<B>כ,יח</B> ואמר אל-בניהם, במדבר, בחוקי אבותיכם אל-תלכו, ואת-משפטיהם אל-תשמרו; ובגלוליהם, אל-תטמאו. 
<B>כ,יט</B> אני יהוה אלהיכם, בחקותי לכו; ואת-משפטי שמרו, ועשו אותם. 
<B>כ,כ</B> ואת-שבתותי, קדשו; והיו לאות, ביני וביניכם--לדעת, כי אני יהוה אלהיכם. 
<B>כ,כא</B> וימרו-בי הבנים, בחקותי לא-הלכו ואת-משפטי לא-שמרו לעשות אותם אשר יעשה אותם האדם וחי בהם--את-שבתותי, חללו; ואמר לשפך חמתי עליהם, לכלות אפי בם--במדבר. 
<B>כ,כב</B> והשבתי, את-ידי, ואעש, למען שמי--לבלתי החל לעיני הגוים, אשר-הוצאתי אותם לעיניהם. 
<B>כ,כג</B> גם-אני, נשאתי את-ידי להם--במדבר:  להפיץ אתם בגוים, ולזרות אותם בארצות. 
<B>כ,כד</B> יען משפטי לא-עשו, וחקותי מאסו, ואת-שבתותי, חללו; ואחרי גלולי אבותם, היו עיניהם. 
<B>כ,כה</B> וגם-אני נתתי להם, חקים לא טובים; ומשפטים--לא יחיו, בהם. 
<B>כ,כו</B> ואטמא אותם במתנותם, בהעביר כל-פטר רחם:  למען אשמם--למען אשר ידעו, אשר אני יהוה.  {ס}</P>

<P><B>כ,כז</B> לכן דבר אל-בית ישראל, בן-אדם, ואמרת אליהם, כה אמר אדני יהוה:  עוד, זאת גדפו אותי אבותיכם, במעלם בי, מעל. 
<B>כ,כח</B> ואביאם, אל-הארץ, אשר נשאתי את-ידי, לתת אותה להם; ויראו כל-גבעה רמה וכל-עץ עבת, ויזבחו-שם את-זבחיהם ויתנו-שם כעס קרבנם, וישימו שם ריח ניחוחיהם, ויסיכו שם את-נסכיהם. 
<B>כ,כט</B> ואמר אלהם--מה הבמה, אשר-אתם הבאים שם; ויקרא שמה במה, עד היום הזה.  {ס}</P>

<P><B>כ,ל</B> לכן אמר אל-בית ישראל, כה אמר אדני יהוה, הבדרך אבותיכם, אתם נטמאים; ואחרי שקוציהם, אתם זנים. 
<B>כ,לא</B> ובשאת מתנתיכם בהעביר בניכם באש אתם נטמאים לכל-גלוליכם, עד-היום,  {ס}  ואני אדרש לכם, בית ישראל:  חי-אני, נאם אדני יהוה, אם-אדרש, לכם. 
<B>כ,לב</B> והעלה, על-רוחכם--היו, לא תהיה:  אשר אתם אמרים, נהיה כגוים כמשפחות הארצות--לשרת, עץ ואבן. 
<B>כ,לג</B> חי-אני, נאם אדני יהוה:  אם-לא ביד חזקה ובזרוע נטויה, ובחמה שפוכה--אמלוך עליכם. 
<B>כ,לד</B> והוצאתי אתכם, מן-העמים, וקבצתי אתכם, מן-הארצות אשר נפוצתם בם--ביד חזקה ובזרוע נטויה, ובחמה שפוכה. 
<B>כ,לה</B> והבאתי אתכם, אל-מדבר העמים; ונשפטתי אתכם שם, פנים אל-פנים. 
<B>כ,לו</B> כאשר נשפטתי את-אבותיכם, במדבר ארץ מצרים--כן אשפט אתכם, נאם אדני יהוה. 
<B>כ,לז</B> והעברתי אתכם, תחת השבט; והבאתי אתכם, במסרת הברית. 
<B>כ,לח</B> וברותי מכם, המרדים והפושעים בי--מארץ מגוריהם אוציא אותם, ואל-אדמת ישראל לא יבוא; וידעתם, כי-אני יהוה. 
<B>כ,לט</B> ואתם בית-ישראל כה-אמר אדני יהוה, איש גלוליו לכו עבדו, ואחר, אם-אינכם שמעים אלי; ואת-שם קדשי לא תחללו-עוד, במתנותיכם ובגלוליכם. 
<B>כ,מ</B> כי בהר-קדשי בהר מרום ישראל, נאם אדני יהוה--שם יעבדני כל-בית ישראל כלה, בארץ:  שם ארצם--ושם אדרוש את-תרומתיכם ואת-ראשית משאותיכם, בכל-קדשיכם. 
<B>כ,מא</B> בריח ניחח, ארצה אתכם, בהוציאי אתכם מן-העמים, וקבצתי אתכם מן-הארצות אשר נפצתם בם; ונקדשתי בכם, לעיני הגוים. 
<B>כ,מב</B> וידעתם כי-אני יהוה, בהביאי אתכם אל-אדמת ישראל--אל-הארץ, אשר נשאתי את-ידי, לתת אותה, לאבותיכם. 
<B>כ,מג</B> וזכרתם-שם, את-דרכיכם ואת כל-עלילותיכם, אשר נטמאתם, בם; ונקטתם, בפניכם, בכל-רעותיכם, אשר עשיתם. 
<B>כ,מד</B> וידעתם כי-אני יהוה, בעשותי אתכם למען שמי:  לא כדרכיכם הרעים וכעלילותיכם הנשחתות, בית ישראל--נאם, אדני יהוה.  {פ}</P>

<P><B>כא,א</B> ויהי דבר-יהוה, אלי לאמר. 
<B>כא,ב</B> בן-אדם, שים פניך דרך תימנה, והטף, אל-דרום; והנבא אל-יער השדה, נגב. 
<B>כא,ג</B> ואמרת ליער הנגב, שמע דבר-יהוה:  כה-אמר אדני יהוה הנני מצית-בך אש ואכלה בך כל-עץ-לח וכל-עץ יבש לא-תכבה, להבת שלהבת, ונצרבו-בה כל-פנים, מנגב צפונה. 
<B>כא,ד</B> וראו, כל-בשר, כי אני יהוה, בערתיה:  לא, תכבה. 
<B>כא,ה</B> ואמר, אהה אדני יהוה; המה אמרים לי, הלא ממשל משלים הוא.  {פ}</P>

<P><B>כא,ו</B> ויהי דבר-יהוה, אלי לאמר. 
<B>כא,ז</B> בן-אדם, שים פניך אל-ירושלם, והטף, אל-מקדשים; והנבא, אל-אדמת ישראל. 
<B>כא,ח</B> ואמרת לאדמת ישראל, כה אמר יהוה, הנני אליך, והוצאתי חרבי מתערה; והכרתי ממך, צדיק ורשע. 
<B>כא,ט</B> יען אשר-הכרתי ממך, צדיק ורשע; לכן תצא חרבי מתערה, אל-כל-בשר--מנגב צפון. 
<B>כא,י</B> וידעו, כל-בשר, כי אני יהוה, הוצאתי חרבי מתערה:  לא תשוב, עוד.  {ס}</P>

<P><B>כא,יא</B> ואתה בן-אדם, האנח; בשברון מתנים ובמרירות, תאנח לעיניהם. 
<B>כא,יב</B> והיה כי-יאמרו אליך, על-מה אתה נאנח; ואמרת אל-שמועה כי-באה ונמס כל-לב ורפו כל-ידים וכהתה כל-רוח, וכל-ברכים תלכנה מים--הנה באה ונהיתה, נאם אדני יהוה.  {פ}</P>

<P><B>כא,יג</B> ויהי דבר-יהוה, אלי לאמר. 
<B>כא,יד</B> בן-אדם--הנבא ואמרת, כה אמר אדני:  אמר, חרב חרב הוחדה וגם-מרוטה. 
<B>כא,טו</B> למען טבח טבח הוחדה, למען-היה-לה ברק מרטה; או נשיש, שבט בני מאסת כל-עץ. 
<B>כא,טז</B> ויתן אתה למרטה, לתפש בכף; היא-הוחדה חרב והיא מרטה, לתת אותה ביד-הורג. 
<B>כא,יז</B> זעק והילל, בן-אדם--כי-היא היתה בעמי, היא בכל-נשיאי ישראל; מגורי אל-חרב היו את-עמי, לכן ספק אל-ירך. 
<B>כא,יח</B> כי בחן--ומה, אם-גם-שבט מאסת לא יהיה:  נאם, אדני יהוה.  {פ}</P>

<P><B>כא,יט</B> ואתה בן-אדם--הנבא, והך כף אל-כף; ותכפל חרב שלישתה, חרב חללים--היא חרב חלל הגדול, החדרת להם. 
<B>כא,כ</B> למען למוג לב, והרבה המכשלים--על כל-שעריהם, נתתי אבחת-חרב; אח עשויה לברק, מעטה לטבח. 
<B>כא,כא</B> התאחדי הימני, השימי השמילי; אנה, פניך מעדות. 
<B>כא,כב</B> וגם-אני, אכה כפי אל-כפי, והניחתי, חמתי:  אני יהוה, דברתי.  {פ}</P>

<P><B>כא,כג</B> ויהי דבר-יהוה, אלי לאמר. 
<B>כא,כד</B> ואתה בן-אדם שים-לך שנים דרכים, לבוא חרב מלך-בבל--מארץ אחד, יצאו שניהם; ויד ברא, בראש דרך-עיר ברא. 
<B>כא,כה</B> דרך תשים--לבוא חרב, את רבת בני-עמון; ואת-יהודה בירושלם, בצורה. 
<B>כא,כו</B> כי-עמד מלך-בבל אל-אם הדרך, בראש שני הדרכים--לקסם-קסם:  קלקל בחצים שאל בתרפים, ראה בכבד. 
<B>כא,כז</B> בימינו היה הקסם ירושלם, לשום כרים לפתח פה ברצח, להרים קול, בתרועה--לשום כרים על-שערים, לשפך סללה לבנות דיק. 
<B>כא,כח</B> והיה להם כקסום- (כקסם-) שוא בעיניהם, שבעי שבעות להם; והוא-מזכיר עון, להתפש.  {ס}</P>

<P><B>כא,כט</B> לכן, כה-אמר אדני יהוה, יען הזכרכם עונכם, בהגלות פשעיכם להראות חטאותיכם בכל עלילותיכם--יען, הזכרכם, בכף, תתפשו.  {פ}</P>

<P><B>כא,ל</B> ואתה חלל רשע, נשיא ישראל, אשר-בא יומו, בעת עון קץ.  {ס}</P>

<P><B>כא,לא</B> כה אמר, אדני יהוה, הסיר המצנפת, והרים העטרה; זאת לא-זאת--השפלה הגבה, והגבה השפיל. 
<B>כא,לב</B> עוה עוה, עוה אשימנה; גם-זאת לא היה, עד-בא אשר-לו המשפט ונתתיו.  {פ}</P>

<P><B>כא,לג</B> ואתה בן-אדם, הנבא ואמרת כה אמר אדני יהוה, אל-בני עמון, ואל-חרפתם; ואמרת, חרב חרב פתוחה לטבח מרוטה, להכיל, למען ברק. 
<B>כא,לד</B> בחזות לך שוא, בקסם-לך כזב--לתת אותך, אל-צוארי חללי רשעים, אשר-בא יומם, בעת עון קץ. 
<B>כא,לה</B> השב, אל-תערה, במקום אשר-נבראת בארץ מכרותיך, אשפט אתך. 
<B>כא,לו</B> ושפכתי עליך זעמי, באש עברתי אפיח עליך; ונתתיך, ביד אנשים בערים, חרשי, משחית. 
<B>כא,לז</B> לאש תהיה לאכלה, דמך יהיה בתוך הארץ; לא תזכרי, כי אני יהוה דברתי.  {פ}</P>

<P><B>כב,א</B> ויהי דבר-יהוה, אלי לאמר. 
<B>כב,ב</B> ואתה בן-אדם, התשפט התשפט את-עיר הדמים; והודעתה, את כל-תועבותיה. 
<B>כב,ג</B> ואמרת, כה אמר אדני יהוה, עיר שפכת דם בתוכה, לבוא עתה; ועשתה גלולים עליה, לטמאה. 
<B>כב,ד</B> בדמך אשר-שפכת אשמת, ובגלוליך אשר-עשית טמאת, ותקריבי ימיך, ותבוא עד-שנותיך; על-כן, נתתיך חרפה לגוים, וקלסה, לכל-הארצות. 
<B>כב,ה</B> הקרבות והרחקות ממך, יתקלסו-בך--טמאת השם, רבת המהומה. 
<B>כב,ו</B> הנה נשיאי ישראל, איש לזרעו היו בך, למען, שפך-דם. 
<B>כב,ז</B> אב ואם הקלו בך, לגר עשו בעשק בתוכך; יתום ואלמנה, הונו בך. 
<B>כב,ח</B> קדשי, בזית; ואת-שבתתי, חללת. 
<B>כב,ט</B> אנשי רכיל היו בך, למען שפך-דם; ואל-ההרים אכלו בך, זמה עשו בתוכך. 
<B>כב,י</B> ערות-אב, גלה-בך; טמאת הנדה, ענו-בך. 
<B>כב,יא</B> ואיש את-אשת רעהו, עשה תועבה, ואיש את-כלתו, טמא בזמה; ואיש את-אחתו בת-אביו, ענה-בך. 
<B>כב,יב</B> שחד לקחו-בך, למען שפך-דם; נשך ותרבית לקחת, ותבצעי רעיך בעשק, ואתי שכחת, נאם אדני יהוה. 
<B>כב,יג</B> והנה הכיתי כפי, אל-בצעך אשר עשית; ועל-דמך, אשר היו בתוכך. 
<B>כב,יד</B> היעמד לבך, אם-תחזקנה ידיך, לימים, אשר אני עשה אותך; אני יהוה, דברתי ועשיתי. 
<B>כב,טו</B> והפיצותי אותך בגוים, וזריתיך בארצות; והתמתי טמאתך, ממך. 
<B>כב,טז</B> ונחלת בך, לעיני גוים; וידעת, כי-אני יהוה.  {פ}</P>

<P><B>כב,יז</B> ויהי דבר-יהוה, אלי לאמר. 
<B>כב,יח</B> בן-אדם, היו-לי בית-ישראל לסוג (לסיג):  כלם נחשת ובדיל וברזל ועופרת, בתוך כור--סגים כסף, היו.  {ס}</P>

<P><B>כב,יט</B> לכן, כה אמר אדני יהוה, יען היות כלכם, לסגים; לכן הנני קבץ אתכם, אל-תוך ירושלם. 
<B>כב,כ</B> קבצת כסף ונחשת וברזל ועופרת ובדיל, אל-תוך כור, לפחת-עליו אש, להנתיך; כן אקבץ באפי ובחמתי, והנחתי והתכתי אתכם. 
<B>כב,כא</B> וכנסתי אתכם, ונפחתי עליכם באש עברתי; ונתכתם, בתוכה. 
<B>כב,כב</B> כהתוך כסף בתוך כור, כן תתכו בתוכה; וידעתם כי-אני יהוה, שפכתי חמתי עליכם.  {פ}</P>

<P><B>כב,כג</B> ויהי דבר-יהוה, אלי לאמר. 
<B>כב,כד</B> בן-אדם--אמר-לה, את ארץ לא מטהרה היא:  לא גשמה, ביום זעם. 
<B>כב,כה</B> קשר נביאיה בתוכה, כארי שואג טרף טרף; נפש אכלו, חסן ויקר יקחו--אלמנותיה, הרבו בתוכה. 
<B>כב,כו</B> כהניה חמסו תורתי, ויחללו קדשי--בין-קדש לחל לא הבדילו, ובין-הטמא לטהור לא הודיעו; ומשבתותי העלימו עיניהם, ואחל בתוכם. 
<B>כב,כז</B> שריה בקרבה, כזאבים טרפי טרף--לשפך-דם לאבד נפשות, למען בצע בצע. 
<B>כב,כח</B> ונביאיה, טחו להם תפל--חזים שוא, וקסמים להם כזב; אמרים, כה אמר אדני יהוה, ויהוה, לא דבר. 
<B>כב,כט</B> עם הארץ עשקו עשק, וגזלו גזל; ועני ואביון הונו, ואת-הגר עשקו בלא משפט. 
<B>כב,ל</B> ואבקש מהם איש גדר-גדר ועמד בפרץ לפני, בעד הארץ--לבלתי שחתה; ולא, מצאתי. 
<B>כב,לא</B> ואשפך עליהם זעמי, באש עברתי כליתים; דרכם בראשם נתתי, נאם אדני יהוה.  {פ}</P>

<P><B>כג,א</B> ויהי דבר-יהוה, אלי לאמר. 
<B>כג,ב</B> בן-אדם--שתים נשים, בנות אם-אחת היו. 
<B>כג,ג</B> ותזנינה במצרים, בנעוריהן זנו; שמה, מעכו שדיהן, ושם עשו, דדי בתוליהן. 
<B>כג,ד</B> ושמותן, אהלה הגדולה ואהליבה אחותה, ותהיינה לי, ותלדנה בנים ובנות; ושמותן--שמרון אהלה, וירושלם אהליבה. 
<B>כג,ה</B> ותזן אהלה, תחתי; ותעגב על-מאהביה, אל-אשור קרובים. 
<B>כג,ו</B> לבשי תכלת פחות וסגנים, בחורי חמד כלם; פרשים, רכבי סוסים. 
<B>כג,ז</B> ותתן תזנותיה עליהם, מבחר בני-אשור כלם; ובכל אשר-עגבה בכל-גלוליהם, נטמאה. 
<B>כג,ח</B> ואת-תזנותיה ממצרים, לא עזבה--כי אותה שכבו בנעוריה, והמה עשו דדי בתוליה; וישפכו תזנותם, עליה. 
<B>כג,ט</B> לכן נתתיה, ביד-מאהביה--ביד בני אשור, אשר עגבה עליהם. 
<B>כג,י</B> המה, גלו ערותה--בניה ובנותיה לקחו, ואותה בחרב הרגו; ותהי-שם, לנשים, ושפוטים, עשו בה.  {ס}</P>

<P><B>כג,יא</B> ותרא אחותה אהליבה, ותשחת עגבתה ממנה; ואת-תזנותיה--מזנוני, אחותה. 
<B>כג,יב</B> אל-בני אשור עגבה פחות וסגנים קרבים, לבשי מכלול, פרשים, רכבי סוסים--בחורי חמד, כלם. 
<B>כג,יג</B> וארא, כי נטמאה:  דרך אחד, לשתיהן. 
<B>כג,יד</B> ותוסף, אל-תזנותיה; ותרא, אנשי מחקה על-הקיר, צלמי כשדיים (כשדים), חקקים בששר. 
<B>כג,טו</B> חגורי אזור במתניהם, סרוחי טבולים בראשיהם--מראה שלשים, כלם:  דמות בני-בבל כשדים, ארץ מולדתם. 
<B>כג,טז</B> ותעגב (ותעגבה) עליהם, למראה עיניה; ותשלח מלאכים אליהם, כשדימה. 
<B>כג,יז</B> ויבאו אליה בני-בבל למשכב דדים, ויטמאו אותה בתזנותם; ותטמא-בם--ותקע נפשה, מהם. 
<B>כג,יח</B> ותגל, תזנותיה, ותגל, את-ערותה; ותקע נפשי מעליה, כאשר נקעה נפשי מעל אחותה. 
<B>כג,יט</B> ותרבה, את-תזנותיה, לזכר את-ימי נעוריה, אשר זנתה בארץ מצרים. 
<B>כג,כ</B> ותעגבה, על פלגשיהם, אשר בשר-חמורים בשרם, וזרמת סוסים זרמתם. 
<B>כג,כא</B> ותפקדי, את זמת נעוריך; בעשות ממצרים דדיך, למען שדי נעוריך.  {ס}</P>

<P><B>כג,כב</B> לכן אהליבה, כה-אמר אדני יהוה, הנני מעיר את-מאהביך עליך, את אשר-נקעה נפשך מהם; והבאתים עליך, מסביב. 
<B>כג,כג</B> בני בבל וכל-כשדים, פקוד ושוע וקוע, כל-בני אשור, אותם; בחורי חמד פחות וסגנים, כלם--שלשים וקרואים, רכבי סוסים כלם. 
<B>כג,כד</B> ובאו עליך הצן רכב וגלגל, ובקהל עמים--צנה ומגן וקובע, ישימו עליך סביב; ונתתי לפניהם משפט, ושפטוך במשפטיהם. 
<B>כג,כה</B> ונתתי קנאתי בך, ועשו אותך בחמה--אפך ואזניך יסירו, ואחריתך בחרב תפול; המה, בניך ובנותיך יקחו, ואחריתך, תאכל באש. 
<B>כג,כו</B> והפשיטוך, את-בגדיך; ולקחו, כלי תפארתך. 
<B>כג,כז</B> והשבתי זמתך ממך, ואת-זנותך מארץ מצרים; ולא-תשאי עיניך אליהם, ומצרים לא תזכרי-עוד.  {פ}</P>

<P><B>כג,כח</B> כי כה אמר, אדני יהוה, הנני נתנך, ביד אשר שנאת--ביד אשר-נקעה נפשך, מהם. 
<B>כג,כט</B> ועשו אותך בשנאה, ולקחו כל-יגיעך, ועזבוך, עירם ועריה; ונגלה ערות זנוניך, וזמתך ותזנותיך. 
<B>כג,ל</B> עשה אלה, לך, בזנותך אחרי גוים, על אשר-נטמאת בגלוליהם. 
<B>כג,לא</B> בדרך אחותך, הלכת; ונתתי כוסה, בידך.  {ס}</P>

<P><B>כג,לב</B> כה אמר, אדני יהוה, כוס אחותך תשתי, העמקה והרחבה; תהיה לצחק וללעג, מרבה להכיל. 
<B>כג,לג</B> שכרון ויגון, תמלאי; כוס שמה ושממה, כוס אחותך שמרון. 
<B>כג,לד</B> ושתית אותה ומצית, ואת-חרשיה תגרמי--ושדיך תנתקי:  כי אני דברתי, נאם אדני יהוה.  {ס}</P>

<P><B>כג,לה</B> לכן, כה אמר אדני יהוה, יען שכחת אותי, ותשליכי אותי אחרי גוך; וגם-את שאי זמתך, ואת-תזנותיך.  {ס}</P>

<P><B>כג,לו</B> ויאמר יהוה, אלי, בן-אדם, התשפוט את-אהלה ואת-אהליבה; והגד להן, את תועבותיהן. 
<B>כג,לז</B> כי נאפו, ודם בידיהן, ואת-גלוליהן, נאפו; וגם את-בניהן אשר ילדו-לי, העבירו להם לאכלה. 
<B>כג,לח</B> עוד זאת, עשו לי:  טמאו את-מקדשי ביום ההוא, ואת-שבתותי חללו. 
<B>כג,לט</B> ובשחטם את-בניהם לגלוליהם, ויבאו אל-מקדשי ביום ההוא לחללו; והנה-כה עשו, בתוך ביתי. 
<B>כג,מ</B> ואף, כי תשלחנה לאנשים, באים, ממרחק--אשר מלאך שלוח אליהם, והנה-באו, לאשר רחצת כחלת עיניך, ועדית עדי. 
<B>כג,מא</B> וישבת על-מטה כבודה, ושלחן ערוך לפניה; וקטרתי ושמני, שמת עליה. 
<B>כג,מב</B> וקול המון, שלו בה, ואל-אנשים מרב אדם, מובאים סובאים (סבאים) ממדבר; ויתנו צמידים אל-ידיהן, ועטרת תפארת על-ראשיהן. 
<B>כג,מג</B> ואמר, לבלה נאופים; עת (עתה) יזנה (יזנו) תזנותה, והיא. 
<B>כג,מד</B> ויבוא אליה, כבוא אל-אשה זונה; כן באו, אל-אהלה ואל-אהליבה--אשת, הזמה. 
<B>כג,מה</B> ואנשים צדיקם, המה ישפטו אותהם--משפט נאפות, ומשפט שפכות דם:  כי נאפת הנה, ודם בידיהן.  {ס}</P>

<P><B>כג,מו</B> כי כה אמר, אדני יהוה:  העלה עליהם קהל, ונתן אתהן לזעוה ולבז. 
<B>כג,מז</B> ורגמו עליהן אבן קהל, וברא אותהן בחרבותם; בניהם ובנותיהם יהרגו, ובתיהן באש ישרפו. 
<B>כג,מח</B> והשבתי זמה, מן-הארץ; ונוסרו כל-הנשים, ולא תעשינה כזמתכנה. 
<B>כג,מט</B> ונתנו זמתכנה עליכן, וחטאי גלוליכן תשאינה; וידעתם, כי אני אדני יהוה.  {פ}</P>

<P><B>כד,א</B> ויהי דבר-יהוה אלי בשנה התשיעית, בחדש העשירי, בעשור לחדש, לאמר. 
<B>כד,ב</B> בן-אדם, כתוב- (כתב-) לך את-שם היום--את-עצם, היום הזה:  סמך מלך-בבל אל-ירושלם, בעצם היום הזה. 
<B>כד,ג</B> ומשל אל-בית-המרי, משל, ואמרת אליהם, כה אמר אדני יהוה:  שפת הסיר שפת, וגם-יצק בו מים. 
<B>כד,ד</B> אסף נתחיה אליה, כל-נתח טוב ירך וכתף; מבחר עצמים, מלא. 
<B>כד,ה</B> מבחר הצאן לקוח, וגם דור העצמים תחתיה; רתח רתחיה, גם-בשלו עצמיה בתוכה.  {ס}</P>

<P><B>כד,ו</B> לכן כה-אמר אדני יהוה, אוי עיר הדמים--סיר אשר חלאתה בה, וחלאתה לא יצאה ממנה; לנתחיה לנתחיה הוציאה, לא-נפל עליה גורל. 
<B>כד,ז</B> כי דמה בתוכה היה, על-צחיח סלע שמתהו; לא שפכתהו על-הארץ, לכסות עליו עפר. 
<B>כד,ח</B> להעלות חמה לנקם נקם, נתתי את-דמה על-צחיח סלע--לבלתי, הכסות.  {פ}</P>

<P><B>כד,ט</B> לכן, כה אמר אדני יהוה, אוי, עיר הדמים; גם-אני, אגדיל המדורה. 
<B>כד,י</B> הרבה העצים הדלק האש, התם הבשר; והרקח, המרקחה, והעצמות, יחרו. 
<B>כד,יא</B> והעמידה על-גחליה, רקה:  למען תחם וחרה נחשתה, ונתכה בתוכה טמאתה--תתם, חלאתה. 
<B>כד,יב</B> תאנים, הלאת, ולא-תצא ממנה רבת חלאתה, באש חלאתה. 
<B>כד,יג</B> בטמאתך, זמה:  יען טהרתיך, ולא טהרת--מטמאתך לא תטהרי-עוד, עד-הניחי את-חמתי בך. 
<B>כד,יד</B> אני יהוה דברתי באה ועשיתי, לא-אפרע ולא-אחוס ולא אנחם:  כדרכיך וכעלילותיך שפטוך, נאם אדני יהוה.  {פ}</P>

<P><B>כד,טו</B> ויהי דבר-יהוה, אלי לאמר. 
<B>כד,טז</B> בן-אדם, הנני לקח ממך את-מחמד עיניך במגפה; ולא תספד ולא תבכה, ולוא תבוא דמעתך. 
<B>כד,יז</B> האנק דם, מתים אבל לא-תעשה--פארך חבוש עליך, ונעליך תשים ברגליך; ולא תעטה על-שפם, ולחם אנשים לא תאכל. 
<B>כד,יח</B> ואדבר אל-העם בבקר, ותמת אשתי בערב; ואעש בבקר, כאשר צויתי. 
<B>כד,יט</B> ויאמרו אלי, העם:  הלא-תגיד לנו מה-אלה לנו, כי אתה עשה. 
<B>כד,כ</B> ואמר, אליהם:  דבר-יהוה--היה אלי, לאמר. 
<B>כד,כא</B> אמר לבית ישראל, כה-אמר אדני יהוה, הנני מחלל את-מקדשי גאון עזכם, מחמד עיניכם ומחמל נפשכם; ובניכם ובנותיכם אשר עזבתם, בחרב יפלו. 
<B>כד,כב</B> ועשיתם, כאשר עשיתי:  על-שפם לא תעטו, ולחם אנשים לא תאכלו. 
<B>כד,כג</B> ופארכם על-ראשיכם, ונעליכם ברגליכם--לא תספדו, ולא תבכו; ונמקתם, בעונתיכם, ונהמתם, איש אל-אחיו. 
<B>כד,כד</B> והיה יחזקאל לכם למופת, ככל אשר-עשה תעשו:  בבואה--וידעתם, כי אני אדני יהוה.  {ס}</P>

<P><B>כד,כה</B> ואתה בן-אדם--הלוא ביום קחתי מהם את-מעוזם, משוש תפארתם:  את-מחמד עיניהם ואת-משא נפשם, בניהם ובנותיהם. 
<B>כד,כו</B> ביום ההוא, יבוא הפליט אליך, להשמעות, אזנים. 
<B>כד,כז</B> ביום ההוא, יפתח פיך את-הפליט, ותדבר, ולא תאלם עוד; והיית להם למופת, וידעו כי-אני יהוה.  {פ}</P>

<P><B>כה,א</B> ויהי דבר-יהוה, אלי לאמר. 
<B>כה,ב</B> בן-אדם, שים פניך אל-בני עמון; והנבא, עליהם. 
<B>כה,ג</B> ואמרת לבני עמון, שמעו דבר-אדני יהוה:  כה-אמר אדני יהוה יען אמרך האח אל-מקדשי כי-נחל, ואל-אדמת ישראל כי נשמה, ואל-בית יהודה, כי הלכו בגולה. 
<B>כה,ד</B> לכן הנני נתנך לבני-קדם למורשה, וישבו טירותיהם בך, ונתנו בך, משכניהם; המה יאכלו פריך, והמה ישתו חלבך. 
<B>כה,ה</B> ונתתי את-רבה לנוה גמלים, ואת-בני עמון למרבץ-צאן; וידעתם, כי-אני יהוה.  {פ}</P>

<P><B>כה,ו</B> כי כה אמר, אדני יהוה, יען מחאך יד, ורקעך ברגל; ותשמח בכל-שאטך בנפש, אל-אדמת ישראל. 
<B>כה,ז</B> לכן הנני נטיתי את-ידי עליך, ונתתיך לבג (לבז) לגוים, והכרתיך מן-העמים, והאבדתיך מן-הארצות; אשמידך, וידעת כי-אני יהוה.  {פ}</P>

<P><B>כה,ח</B> כה אמר, אדני יהוה:  יען, אמר מואב ושעיר, הנה ככל-הגוים, בית יהודה. 
<B>כה,ט</B> לכן הנני פתח את-כתף מואב, מהערים--מעריו, מקצהו:  צבי, ארץ בית הישימת--בעל מעון, וקריתמה (וקריתימה). 
<B>כה,י</B> לבני-קדם על-בני עמון, ונתתיה למורשה, למען לא-תזכר בני-עמון, בגוים. 
<B>כה,יא</B> ובמואב, אעשה שפטים; וידעו, כי-אני יהוה.  {פ}</P>

<P><B>כה,יב</B> כה אמר אדני יהוה, יען עשות אדום בנקם נקם לבית יהודה--ויאשמו אשום, ונקמו בהם. 
<B>כה,יג</B> לכן, כה אמר אדני יהוה, ונטתי ידי על-אדום, והכרתי ממנה אדם ובהמה; ונתתיה חרבה מתימן, ודדנה בחרב יפלו. 
<B>כה,יד</B> ונתתי את-נקמתי באדום, ביד עמי ישראל, ועשו באדום, כאפי וכחמתי; וידעו, את-נקמתי--נאם, אדני יהוה. 
<B>כה,טו</B> כה אמר אדני יהוה, יען עשות פלשתים בנקמה; וינקמו נקם בשאט בנפש, למשחית איבת עולם. 
<B>כה,טז</B> לכן, כה אמר אדני יהוה, הנני נוטה ידי על-פלשתים, והכרתי את-כרתים; והאבדתי, את-שארית חוף הים. 
<B>כה,יז</B> ועשיתי בם נקמות גדלות, בתוכחות חמה; וידעו כי-אני יהוה, בתתי את-נקמתי בם.  {פ}</P>

<P><B>כו,א</B> ויהי בעשתי-עשרה שנה, באחד לחדש, היה דבר-יהוה, אלי לאמר. 
<B>כו,ב</B> בן-אדם, יען אשר-אמרה צר על-ירושלם האח--נשברה דלתות העמים, נסבה אלי:  אמלאה, החרבה. 
<B>כו,ג</B> לכן, כה אמר אדני יהוה, הנני עליך, צר; והעליתי עליך גוים רבים, כהעלות הים לגליו. 
<B>כו,ד</B> ושחתו חמות צר, והרסו מגדליה, וסחיתי עפרה, ממנה; ונתתי אותה, לצחיח סלע. 
<B>כו,ה</B> משטח חרמים תהיה, בתוך הים--כי אני דברתי, נאם אדני יהוה; והיתה לבז, לגוים. 
<B>כו,ו</B> ובנותיה אשר בשדה, בחרב תהרגנה; וידעו, כי-אני יהוה.  {פ}</P>

<P><B>כו,ז</B> כי כה אמר, אדני יהוה, הנני מביא אל-צר נבוכדראצר מלך-בבל מצפון, מלך מלכים--בסוס וברכב ובפרשים, וקהל ועם-רב. 
<B>כו,ח</B> בנותיך בשדה, בחרב יהרג; ונתן עליך דיק, ושפך עליך סללה, והקים עליך, צנה. 
<B>כו,ט</B> ומחי קבלו, יתן בחמותיך; ומגדלתיך--יתץ, בחרבותיו. 
<B>כו,י</B> משפעת סוסיו, יכסך אבקם; מקול פרש וגלגל ורכב, תרעשנה חומותיך, בבאו בשעריך, כמבואי עיר מבקעה. 
<B>כו,יא</B> בפרסות סוסיו, ירמס את-כל-חוצותיך; עמך בחרב יהרג, ומצבות עזך לארץ תרד. 
<B>כו,יב</B> ושללו חילך, ובזזו רכלתך, והרסו חומותיך, ובתי חמדתך יתצו; ואבניך ועציך ועפרך, בתוך מים ישימו. 
<B>כו,יג</B> והשבתי, המון שיריך; וקול כנוריך, לא ישמע עוד. 
<B>כו,יד</B> ונתתיך לצחיח סלע, משטח חרמים תהיה--לא תבנה, עוד:  כי אני יהוה דברתי, נאם אדני יהוה.  {ס}</P>

<P><B>כו,טו</B> כה אמר אדני יהוה, לצור:  הלא מקול מפלתך, באנק חלל בהרג הרג בתוכך, ירעשו, האיים. 
<B>כו,טז</B> וירדו מעל כסאותם, כל נשיאי הים, והסירו את-מעיליהם, ואת-בגדי רקמתם יפשטו; חרדות ילבשו, על-הארץ ישבו, וחרדו לרגעים, ושממו עליך. 
<B>כו,יז</B> ונשאו עליך קינה, ואמרו לך, איך אבדת, נושבת מימים:  העיר ההללה, אשר היתה חזקה בים היא וישביה, אשר-נתנו חתיתם, לכל-יושביה. 
<B>כו,יח</B> עתה יחרדו האין, יום מפלתך; ונבהלו האיים אשר-בים, מצאתך.  {ס}</P>

<P><B>כו,יט</B> כי כה אמר, אדני יהוה, בתתי אתך עיר נחרבת, כערים אשר לא-נושבו; בהעלות עליך את-תהום, וכסוך המים הרבים. 
<B>כו,כ</B> והורדתיך את-יורדי בור אל-עם עולם, והושבתיך בארץ תחתיות כחרבות מעולם את-יורדי בור--למען, לא תשבי; ונתתי צבי, בארץ חיים. 
<B>כו,כא</B> בלהות אתנך, ואינך; ותבקשי, ולא-תמצאי עוד לעולם--נאם, אדני יהוה.  {פ}</P>

<P><B>כז,א</B> ויהי דבר-יהוה, אלי לאמר. 
<B>כז,ב</B> ואתה בן-אדם, שא על-צר קינה. 
<B>כז,ג</B> ואמרת לצור, הישבתי (הישבת) על-מבואת ים, רכלת העמים, אל-איים רבים;  {ס}  כה אמר, אדני יהוה, צור, את אמרת אני כלילת יפי. 
<B>כז,ד</B> בלב ימים, גבוליך; בניך, כללו יפיך. 
<B>כז,ה</B> ברושים משניר בנו לך, את כל-לחתים; ארז מלבנון לקחו, לעשות תרן עליך. 
<B>כז,ו</B> אלונים, מבשן, עשו, משוטיך; קרשך עשו-שן בת-אשרים, מאיי כתים. 
<B>כז,ז</B> שש-ברקמה ממצרים היה מפרשך, להיות לך לנס; תכלת וארגמן מאיי אלישה, היה מכסך. 
<B>כז,ח</B> ישבי צידון וארוד, היו שטים לך; חכמיך צור היו בך, המה חבליך. 
<B>כז,ט</B> זקני גבל וחכמיה היו בך, מחזיקי בדקך; כל-אניות הים ומלחיהם היו בך, לערב מערבך. 
<B>כז,י</B> פרס ולוד ופוט היו בחילך, אנשי מלחמתך; מגן וכובע תלו-בך, המה נתנו הדרך. 
<B>כז,יא</B> בני ארוד וחילך, על-חומותיך סביב, וגמדים, במגדלותיך היו; שלטיהם תלו על-חומותיך, סביב--המה, כללו יפיך. 
<B>כז,יב</B> תרשיש סחרתך, מרב כל-הון; בכסף ברזל בדיל ועופרת, נתנו עזבוניך. 
<B>כז,יג</B> יון תבל ומשך, המה רכליך; בנפש אדם וכלי נחשת, נתנו מערבך. 
<B>כז,יד</B> מבית, תוגרמה, סוסים ופרשים ופרדים, נתנו עזבוניך. 
<B>כז,טו</B> בני דדן רכליך, איים רבים סחרת ידך; קרנות שן והובנים (והבנים), השיבו אשכרך. 
<B>כז,טז</B> ארם סחרתך, מרב מעשיך; בנפך ארגמן ורקמה ובוץ, וראמת וכדכד, נתנו, בעזבוניך. 
<B>כז,יז</B> יהודה וארץ ישראל, המה רכליך; בחטי מנית ופנג ודבש ושמן, וצרי, נתנו, מערבך. 
<B>כז,יח</B> דמשק סחרתך ברב מעשיך, מרב כל-הון; ביין חלבון, וצמר צחר. 
<B>כז,יט</B> ודן ויון מאוזל, בעזבוניך נתנו; ברזל עשות קדה וקנה, במערבך היה. 
<B>כז,כ</B> דדן, רכלתך, בבגדי-חפש, לרכבה. 
<B>כז,כא</B> ערב וכל-נשיאי קדר, המה סחרי ידך; בכרים ואילם ועתודים, בם סחריך. 
<B>כז,כב</B> רכלי שבא ורעמה, המה רכליך; בראש כל-בשם ובכל-אבן יקרה, וזהב, נתנו, עזבוניך. 
<B>כז,כג</B> חרן וכנה ועדן, רכלי שבא; אשור, כלמד רכלתך. 
<B>כז,כד</B> המה רכליך, במכללים, בגלומי תכלת ורקמה, ובגנזי ברמים; בחבלים חבשים וארזים, במרכלתך. 
<B>כז,כה</B> אניות תרשיש, שרותיך מערבך; ותמלאי ותכבדי מאד, בלב ימים. 
<B>כז,כו</B> במים רבים הבאוך, השטים אתך; רוח, הקדים, שברך, בלב ימים. 
<B>כז,כז</B> הונך, ועזבוניך, מערבך, מלחיך וחבליך; מחזיקי בדקך וערבי מערבך וכל-אנשי מלחמתך אשר-בך, ובכל-קהלך אשר בתוכך, יפלו בלב ימים, ביום מפלתך. 
<B>כז,כח</B> לקול, זעקת חבליך, ירעשו, מגרשות. 
<B>כז,כט</B> וירדו מאניותיהם, כל תפשי משוט--מלחים, כל חבלי הים:  אל-הארץ, יעמדו. 
<B>כז,ל</B> והשמיעו עליך בקולם, ויזעקו מרה; ויעלו עפר על-ראשיהם, באפר יתפלשו. 
<B>כז,לא</B> והקריחו אליך קרחה, וחגרו שקים; ובכו אליך במר-נפש, מספד מר. 
<B>כז,לב</B> ונשאו אליך בניהם קינה, וקוננו עליך:  מי כצור, כדמה בתוך הים. 
<B>כז,לג</B> בצאת עזבוניך מימים, השבעת עמים רבים; ברב הוניך ומערביך, העשרת מלכי-ארץ. 
<B>כז,לד</B> עת נשברת מימים, במעמקי-מים; מערבך וכל-קהלך, בתוכך נפלו. 
<B>כז,לה</B> כל ישבי האיים, שממו עליך; ומלכיהם שערו שער, רעמו פנים. 
<B>כז,לו</B> סחרים, בעמים, שרקו, עליך; בלהות היית, ואינך עד-עולם.  {פ}</P>

<P><B>כח,א</B> ויהי דבר-יהוה, אלי לאמר. 
<B>כח,ב</B> בן-אדם אמר לנגיד צר כה-אמר אדני יהוה, יען גבה לבך ותאמר אל אני--מושב אלהים ישבתי, בלב ימים; ואתה אדם ולא-אל, ותתן לבך כלב אלהים. 
<B>כח,ג</B> הנה חכם אתה, מדנאל (מדניאל):  כל-סתום, לא עממוך. 
<B>כח,ד</B> בחכמתך, ובתבונתך, עשית לך, חיל; ותעש זהב וכסף, באוצרותיך. 
<B>כח,ה</B> ברב חכמתך ברכלתך, הרבית חילך; ויגבה לבבך, בחילך.  {ס}</P>

<P><B>כח,ו</B> לכן, כה אמר אדני יהוה:  יען תתך את-לבבך, כלב אלהים. 
<B>כח,ז</B> לכן, הנני מביא עליך זרים--עריצי, גוים; והריקו חרבותם על-יפי חכמתך, וחללו יפעתך. 
<B>כח,ח</B> לשחת, יורדוך; ומתה ממותי חלל, בלב ימים. 
<B>כח,ט</B> האמר תאמר אלהים אני, לפני הרגך:  ואתה אדם ולא-אל, ביד מחלליך. 
<B>כח,י</B> מותי ערלים תמות, ביד-זרים:  כי אני דברתי, נאם אדני יהוה.  {פ}</P>

<P><B>כח,יא</B> ויהי דבר-יהוה, אלי לאמר. 
<B>כח,יב</B> בן-אדם, שא קינה על-מלך צור; ואמרת לו, כה אמר אדני יהוה, אתה חותם תכנית, מלא חכמה וכליל יפי. 
<B>כח,יג</B> בעדן גן-אלהים היית, כל-אבן יקרה מסכתך אדם פטדה ויהלם תרשיש שהם וישפה, ספיר נפך, וברקת וזהב; מלאכת תפיך ונקביך בך, ביום הבראך כוננו. 
<B>כח,יד</B> את-כרוב--ממשח, הסוכך; ונתתיך, בהר קדש אלהים היית--בתוך אבני-אש, התהלכת. 
<B>כח,טו</B> תמים אתה בדרכיך, מיום הבראך, עד-נמצא עולתה, בך. 
<B>כח,טז</B> ברב רכלתך, מלו תוכך חמס--ותחטא; ואחללך מהר אלהים ואבדך כרוב הסכך, מתוך אבני-אש. 
<B>כח,יז</B> גבה לבך ביפיך, שחת חכמתך על-יפעתך; על-ארץ השלכתיך, לפני מלכים נתתיך--לראוה בך. 
<B>כח,יח</B> מרב עוניך, בעול רכלתך, חללת, מקדשיך; ואוצא-אש מתוכך, היא אכלתך, ואתנך לאפר על-הארץ, לעיני כל-ראיך. 
<B>כח,יט</B> כל-יודעיך, בעמים, שממו, עליך; בלהות היית, ואינך עד-עולם.  {פ}</P>

<P><B>כח,כ</B> ויהי דבר-יהוה, אלי לאמר. 
<B>כח,כא</B> בן-אדם, שים פניך אל-צידון, והנבא, עליה. 
<B>כח,כב</B> ואמרת, כה אמר אדני יהוה, הנני עליך צידון, ונכבדתי בתוכך; וידעו כי-אני יהוה, בעשותי בה שפטים--ונקדשתי בה. 
<B>כח,כג</B> ושלחתי-בה דבר ודם, בחוצותיה, ונפלל חלל בתוכה, בחרב עליה מסביב; וידעו, כי-אני יהוה. 
<B>כח,כד</B> ולא-יהיה עוד לבית ישראל, סלון ממאיר וקוץ מכאב, מכל סביבתם, השאטים אותם; וידעו, כי אני אדני יהוה.  {פ}</P>

<P><B>כח,כה</B> כה-אמר, אדני יהוה, בקבצי את-בית ישראל מן-העמים אשר נפצו בם, ונקדשתי בם לעיני הגוים; וישבו, על-אדמתם, אשר נתתי, לעבדי ליעקב. 
<B>כח,כו</B> וישבו עליה, לבטח, ובנו בתים ונטעו כרמים, וישבו לבטח:  בעשותי שפטים, בכל השאטים אתם מסביבותם--וידעו, כי אני יהוה אלהיהם.  {פ}</P>

<P><B>כט,א</B> בשנה, העשרית, בעשרי, בשנים עשר לחדש--היה דבר-יהוה, אלי לאמר. 
<B>כט,ב</B> בן-אדם--שים פניך, על-פרעה מלך מצרים; והנבא עליו, ועל-מצרים כלה. 
<B>כט,ג</B> דבר ואמרת כה-אמר אדני יהוה, הנני עליך פרעה מלך-מצרים, התנים הגדול, הרבץ בתוך יאריו:  אשר אמר לי יארי, ואני עשיתני. 
<B>כט,ד</B> ונתתי חחיים (חחים) בלחייך, והדבקתי דגת-יאריך בקשקשתיך; והעליתיך, מתוך יאריך, ואת כל-דגת יאריך, בקשקשתיך תדבק. 
<B>כט,ה</B> ונטשתיך המדברה, אותך ואת כל-דגת יאריך, על-פני השדה תפול, לא תאסף ולא תקבץ--לחית הארץ ולעוף השמים, נתתיך לאכלה. 
<B>כט,ו</B> וידעו כל-ישבי מצרים, כי אני יהוה, יען היותם משענת קנה, לבית ישראל. 
<B>כט,ז</B> בתפשם בך בכפך (בכף) תרוץ, ובקעת להם כל-כתף; ובהשענם עליך תשבר, והעמדת להם כל-מתנים.  {ס}</P>

<P><B>כט,ח</B> לכן, כה אמר אדני יהוה, הנני מביא עליך, חרב; והכרתי ממך, אדם ובהמה. 
<B>כט,ט</B> והיתה ארץ-מצרים לשממה וחרבה, וידעו כי-אני יהוה:  יען אמר יאר לי, ואני עשיתי. 
<B>כט,י</B> לכן הנני אליך, ואל-יאריך; ונתתי את-ארץ מצרים, לחרבות חרב שממה, ממגדל סונה, ועד-גבול כוש. 
<B>כט,יא</B> לא תעבר-בה רגל אדם, ורגל בהמה לא תעבר-בה; ולא תשב, ארבעים שנה. 
<B>כט,יב</B> ונתתי את-ארץ מצרים שממה בתוך ארצות נשמות, ועריה בתוך ערים מחרבות תהיין שממה, ארבעים, שנה; והפצתי את-מצרים בגוים, וזריתים בארצות.  {ס}</P>

<P><B>כט,יג</B> כי כה אמר, אדני יהוה:  מקץ ארבעים שנה, אקבץ את-מצרים, מן-העמים, אשר-נפצו שמה. 
<B>כט,יד</B> ושבתי, את-שבות מצרים, והשבתי אתם ארץ פתרוס, על-ארץ מכורתם; והיו שם, ממלכה שפלה. 
<B>כט,טו</B> מן-הממלכות תהיה שפלה, ולא-תתנשא עוד על-הגוים; והמעטתים--לבלתי, רדות בגוים. 
<B>כט,טז</B> ולא יהיה-עוד לבית ישראל למבטח מזכיר עון, בפנותם אחריהם; וידעו, כי אני אדני יהוה.  {פ}</P>

<P><B>כט,יז</B> ויהי, בעשרים ושבע שנה, בראשון, באחד לחדש; היה דבר-יהוה, אלי לאמר. 
<B>כט,יח</B> בן-אדם, נבוכדראצר מלך-בבל העביד את-חילו עבדה גדולה אל-צר--כל-ראש מקרח, וכל-כתף מרוטה; ושכר לא-היה לו ולחילו, מצר, על-העבדה, אשר-עבד עליה.  {ס}</P>

<P><B>כט,יט</B> לכן, כה אמר אדני יהוה, הנני נתן לנבוכדראצר מלך-בבל, את-ארץ מצרים; ונשא המנה ושלל שללה, ובזז בזה, והיתה שכר, לחילו. 
<B>כט,כ</B> פעלתו אשר-עבד בה, נתתי לו את-ארץ מצרים, אשר עשו לי, נאם אדני יהוה. 
<B>כט,כא</B> ביום ההוא, אצמיח קרן לבית ישראל, ולך אתן פתחון-פה, בתוכם; וידעו, כי-אני יהוה.  {פ}</P>

<P><B>ל,א</B> ויהי דבר-יהוה, אלי לאמר. 
<B>ל,ב</B> בן-אדם--הנבא ואמרת, כה אמר אדני יהוה:  הילילו, הה ליום. 
<B>ל,ג</B> כי-קרוב יום, וקרוב יום ליהוה:  יום ענן, עת גוים יהיה. 
<B>ל,ד</B> ובאה חרב, במצרים, והיתה חלחלה בכוש, בנפל חלל במצרים; ולקחו המונה, ונהרסו יסדותיה. 
<B>ל,ה</B> כוש ופוט ולוד וכל-הערב וכוב, ובני ארץ הברית--אתם, בחרב יפלו.  {פ}</P>

<P><B>ל,ו</B> כה, אמר יהוה, ונפלו סמכי מצרים, וירד גאון עזה; ממגדל סונה, בחרב יפלו-בה--נאם, אדני יהוה. 
<B>ל,ז</B> ונשמו, בתוך ארצות נשמות; ועריו, בתוך-ערים נחרבות תהיינה. 
<B>ל,ח</B> וידעו, כי-אני יהוה, בתתי-אש במצרים, ונשברו כל-עזריה. 
<B>ל,ט</B> ביום ההוא, יצאו מלאכים מלפני בצים, להחריד, את-כוש בטח; והיתה חלחלה בהם ביום מצרים, כי הנה באה.  {ס}</P>

<P><B>ל,י</B> כה אמר, אדני יהוה:  והשבתי את-המון מצרים, ביד נבוכדראצר מלך-בבל. 
<B>ל,יא</B> הוא ועמו אתו, עריצי גוים--מובאים, לשחת הארץ; והריקו חרבותם על-מצרים, ומלאו את-הארץ חלל. 
<B>ל,יב</B> ונתתי יארים חרבה, ומכרתי את-הארץ ביד-רעים; והשמתי ארץ ומלאה, ביד-זרים--אני יהוה, דברתי.  {ס}</P>

<P><B>ל,יג</B> כה-אמר אדני יהוה, והאבדתי גלולים והשבתי אלילים מנף, ונשיא מארץ-מצרים, לא יהיה-עוד; ונתתי יראה, בארץ מצרים. 
<B>ל,יד</B> והשמתי, את-פתרוס, ונתתי אש, בצען; ועשיתי שפטים, בנא. 
<B>ל,טו</B> ושפכתי חמתי, על-סין מעוז מצרים; והכרתי, את-המון נא. 
<B>ל,טז</B> ונתתי אש, במצרים--חול תחיל (תחול) סין, ונא תהיה להבקע; ונף, צרי יומם. 
<B>ל,יז</B> בחורי און ופי-בסת, בחרב יפלו; והנה, בשבי תלכנה. 
<B>ל,יח</B> ובתחפנחס, חשך היום, בשברי-שם את-מטות מצרים, ונשבת-בה גאון עזה; היא ענן יכסנה, ובנותיה בשבי תלכנה. 
<B>ל,יט</B> ועשיתי שפטים, במצרים; וידעו, כי-אני יהוה.  {פ}</P>

<P><B>ל,כ</B> ויהי, באחת עשרה שנה, בראשון, בשבעה לחדש; היה דבר-יהוה, אלי לאמר. 
<B>ל,כא</B> בן-אדם, את-זרוע פרעה מלך-מצרים שברתי; והנה לא-חבשה לתת רפאות לשום חתול, לחבשה לחזקה--לתפש בחרב.  {ס}</P>

<P><B>ל,כב</B> לכן כה-אמר אדני יהוה, הנני אל-פרעה מלך-מצרים, ושברתי את-זרעתיו, את-החזקה ואת-הנשברת; והפלתי את-החרב, מידו. 
<B>ל,כג</B> והפצותי את-מצרים, בגוים; וזריתם, בארצות. 
<B>ל,כד</B> וחזקתי, את-זרעות מלך בבל, ונתתי את-חרבי, בידו; ושברתי את-זרעות פרעה, ונאק נאקות חלל לפניו. 
<B>ל,כה</B> והחזקתי, את-זרעות מלך בבל, וזרעות פרעה, תפלנה; וידעו כי-אני יהוה, בתתי חרבי ביד מלך-בבל, ונטה אותה, אל-ארץ מצרים. 
<B>ל,כו</B> והפצותי את-מצרים בגוים, וזריתי אותם בארצות; וידעו, כי-אני יהוה.  {פ}</P>

<P><B>לא,א</B> ויהי, באחת עשרה שנה, בשלישי, באחד לחדש; היה דבר-יהוה, אלי לאמר. 
<B>לא,ב</B> בן-אדם, אמר אל-פרעה מלך-מצרים ואל-המונו:  אל-מי, דמית בגדלך. 
<B>לא,ג</B> הנה אשור ארז בלבנון, יפה ענף וחרש מצל--וגבה קומה; ובין עבתים, היתה צמרתו. 
<B>לא,ד</B> מים גדלוהו, תהום רממתהו; את-נהרתיה, הלך סביבות מטעה, ואת-תעלתיה שלחה, אל כל-עצי השדה. 
<B>לא,ה</B> על-כן גבהא קמתו, מכל עצי השדה; ותרבינה סרעפתיו ותארכנה פארתו, ממים רבים--בשלחו. 
<B>לא,ו</B> בסעפתיו קננו, כל-עוף השמים, ותחת פארתיו ילדו, כל חית השדה; ובצלו, ישבו, כל, גוים רבים. 
<B>לא,ז</B> וייף בגדלו, בארך דליותיו:  כי-היה שרשו, אל-מים רבים. 
<B>לא,ח</B> ארזים לא-עממהו, בגן-אלהים--ברושים לא דמו אל-סעפתיו, וערמנים לא-היו כפראתיו:  כל-עץ, בגן-אלהים--לא-דמה אליו, ביפיו. 
<B>לא,ט</B> יפה עשיתיו, ברב דליותיו; ויקנאהו, כל-עצי-עדן, אשר, בגן האלהים.  {פ}</P>

<P><B>לא,י</B> לכן, כה אמר אדני יהוה, יען, אשר גבהת בקומה; ויתן צמרתו אל-בין עבותים, ורם לבבו בגבהו. 
<B>לא,יא</B> ואתנהו--ביד, איל גוים; עשו יעשה לו, כרשעו גרשתהו. 
<B>לא,יב</B> ויכרתהו זרים עריצי גוים, ויטשהו; אל-ההרים ובכל-גאיות נפלו דליותיו, ותשברנה פראתיו בכל אפיקי הארץ, וירדו מצלו כל-עמי הארץ, ויטשהו. 
<B>לא,יג</B> על-מפלתו ישכנו, כל-עוף השמים; ואל-פראתיו היו, כל חית השדה. 
<B>לא,יד</B> למען אשר לא-יגבהו בקומתם כל-עצי-מים, ולא-יתנו את-צמרתם אל-בין עבתים, ולא-יעמדו אליהם בגבהם, כל-שתי מים:  כי-כלם נתנו למות אל-ארץ תחתית, בתוך בני אדם--אל-יורדי בור.  {פ}</P>

<P><B>לא,טו</B> כה-אמר אדני יהוה, ביום רדתו שאולה האבלתי כסתי עליו את-תהום, ואמנע נהרותיה, ויכלאו מים רבים; ואקדר עליו לבנון, וכל-עצי השדה עליו עלפה. 
<B>לא,טז</B> מקול מפלתו הרעשתי גוים, בהורדי אתו שאולה את-יורדי בור; וינחמו בארץ תחתית, כל-עצי-עדן--מבחר וטוב-לבנון, כל-שתי מים. 
<B>לא,יז</B> גם-הם, אתו ירדו שאולה--אל-חללי-חרב; וזרעו ישבו בצלו, בתוך גוים. 
<B>לא,יח</B> אל-מי דמית ככה בכבוד ובגדל, בעצי-עדן; והורדת את-עצי-עדן אל-ארץ תחתית, בתוך ערלים תשכב את-חללי-חרב--הוא פרעה וכל-המונה, נאם אדני יהוה.  {פ}</P>

<P><B>לב,א</B> ויהי בשתי עשרה שנה, בשני-עשר חדש באחד לחדש; היה דבר-יהוה, אלי לאמר. 
<B>לב,ב</B> בן-אדם, שא קינה על-פרעה מלך-מצרים, ואמרת אליו, כפיר גוים נדמית; ואתה, כתנים בימים, ותגח בנהרותיך ותדלח-מים ברגליך, ותרפס נהרותם.  {ס}</P>

<P><B>לב,ג</B> כה אמר, אדני יהוה, ופרשתי עליך את-רשתי, בקהל עמים רבים; והעלוך, בחרמי. 
<B>לב,ד</B> ונטשתיך בארץ, על-פני השדה אטילך; והשכנתי עליך כל-עוף השמים, והשבעתי ממך חית כל-הארץ. 
<B>לב,ה</B> ונתתי את-בשרך, על-ההרים; ומלאתי הגאיות, רמותך. 
<B>לב,ו</B> והשקיתי ארץ צפתך מדמך, אל-ההרים; ואפקים, ימלאון ממך. 
<B>לב,ז</B> וכסיתי בכבותך שמים, והקדרתי את-ככביהם; שמש בענן אכסנו, וירח לא-יאיר אורו. 
<B>לב,ח</B> כל-מאורי אור בשמים, אקדירם עליך; ונתתי חשך על-ארצך, נאם אדני יהוה. 
<B>לב,ט</B> והכעסתי--לב, עמים רבים:  בהביאי שברך בגוים, על-ארצות אשר לא-ידעתם. 
<B>לב,י</B> והשמותי עליך עמים רבים, ומלכיהם ישערו עליך שער, בעופפי חרבי, על-פניהם; וחרדו לרגעים איש לנפשו, ביום מפלתך.  {פ}</P>

<P><B>לב,יא</B> כי כה אמר, אדני יהוה:  חרב מלך-בבל, תבואך. 
<B>לב,יב</B> בחרבות גבורים אפיל המונך, עריצי גוים כלם; ושדדו את-גאון מצרים, ונשמד כל-המונה. 
<B>לב,יג</B> והאבדתי, את-כל-בהמתה, מעל, מים רבים; ולא תדלחם רגל-אדם עוד, ופרסות בהמה לא תדלחם. 
<B>לב,יד</B> אז אשקיע מימיהם, ונהרותם כשמן אוליך--נאם, אדני יהוה. 
<B>לב,טו</B> בתתי את-ארץ מצרים שממה ונשמה, ארץ ממלאה--בהכותי, את-כל-יושבי בה; וידעו, כי-אני יהוה. 
<B>לב,טז</B> קינה היא וקוננוה, בנות הגוים תקוננה אותה:  על-מצרים ועל-כל-המונה תקוננה אותה, נאם אדני יהוה.  {פ}</P>

<P><B>לב,יז</B> ויהי בשתי עשרה שנה, בחמשה עשר לחדש, היה דבר-יהוה, אלי לאמר. 
<B>לב,יח</B> בן-אדם--נהה על-המון מצרים, והורדהו; אותה ובנות גוים אדרם, אל-ארץ תחתיות--את-יורדי בור. 
<B>לב,יט</B> ממי, נעמת; רדה והשכבה, את-ערלים. 
<B>לב,כ</B> בתוך חללי-חרב, יפלו; חרב נתנה, משכו אותה וכל-המוניה. 
<B>לב,כא</B> ידברו-לו אלי גבורים, מתוך שאול--את-עזריו; ירדו שכבו הערלים, חללי-חרב. 
<B>לב,כב</B> שם אשור וכל-קהלה, סביבותיו קברתיו; כלם חללים, הנפלים בחרב. 
<B>לב,כג</B> אשר נתנו קברתיה, בירכתי-בור, ויהי קהלה, סביבות קברתה; כלם חללים נפלים בחרב, אשר-נתנו חתית בארץ חיים. 
<B>לב,כד</B> שם עילם וכל-המונה, סביבות קברתה; כלם חללים הנפלים בחרב אשר-ירדו ערלים אל-ארץ תחתיות, אשר נתנו חתיתם בארץ חיים, וישאו כלמתם, את-יורדי בור. 
<B>לב,כה</B> בתוך חללים נתנו משכב לה, בכל-המונה--סביבותיו, קברתה; כלם ערלים חללי-חרב כי-נתן חתיתם בארץ חיים, וישאו כלמתם את-יורדי בור, בתוך חללים, נתן. 
<B>לב,כו</B> שם משך תבל וכל-המונה, סביבותיו קברותיה; כלם ערלים מחללי חרב, כי-נתנו חתיתם בארץ חיים. 
<B>לב,כז</B> ולא ישכבו את-גבורים, נפלים מערלים:  אשר ירדו-שאול בכלי-מלחמתם ויתנו את-חרבותם תחת ראשיהם, ותהי עונתם על-עצמותם--כי-חתית גבורים, בארץ חיים. 
<B>לב,כח</B> ואתה, בתוך ערלים תשבר ותשכב--את-חללי-חרב. 
<B>לב,כט</B> שמה אדום, מלכיה וכל-נשיאיה, אשר-נתנו בגבורתם, את-חללי-חרב:  המה את-ערלים ישכבו, ואת-ירדי בור. 
<B>לב,ל</B> שמה נסיכי צפון כלם, וכל-צדני:  אשר-ירדו את-חללים, בחתיתם מגבורתם בושים, וישכבו ערלים את-חללי-חרב, וישאו כלמתם את-יורדי בור. 
<B>לב,לא</B> אותם יראה פרעה, ונחם על-כל-המונה--חללי-חרב פרעה וכל-חילו, נאם אדני יהוה. 
<B>לב,לב</B> כי-נתתי את-חתיתו (חתיתי), בארץ חיים; והשכב בתוך ערלים את-חללי-חרב, פרעה וכל-המונה--נאם, אדני יהוה.  {פ}</P>

<P><B>לג,א</B> ויהי דבר-יהוה, אלי לאמר. 
<B>לג,ב</B> בן-אדם, דבר אל-בני-עמך ואמרת אליהם, ארץ, כי-אביא עליה חרב; ולקחו עם-הארץ איש אחד, מקציהם, ונתנו אתו להם, לצפה. 
<B>לג,ג</B> וראה את-החרב, באה על-הארץ; ותקע בשופר, והזהיר את-העם. 
<B>לג,ד</B> ושמע השמע את-קול השופר, ולא נזהר, ותבוא חרב, ותקחהו--דמו, בראשו יהיה. 
<B>לג,ה</B> את קול השופר שמע ולא נזהר, דמו בו יהיה:  והוא נזהר, נפשו מלט. 
<B>לג,ו</B> והצפה כי-יראה את-החרב באה, ולא-תקע בשופר והעם לא-נזהר, ותבוא חרב, ותקח מהם נפש--הוא בעונו נלקח, ודמו מיד-הצפה אדרש.  {פ}</P>

<P><B>לג,ז</B> ואתה בן-אדם, צפה נתתיך לבית ישראל; ושמעת מפי דבר, והזהרת אתם ממני. 
<B>לג,ח</B> באמרי לרשע, רשע מות תמות, ולא דברת, להזהיר רשע מדרכו--הוא רשע בעונו ימות, ודמו מידך אבקש. 
<B>לג,ט</B> ואתה כי-הזהרת רשע מדרכו, לשוב ממנה, ולא-שב, מדרכו--הוא בעונו ימות, ואתה נפשך הצלת.  {פ}</P>

<P><B>לג,י</B> ואתה בן-אדם, אמר אל-בית ישראל, כן אמרתם לאמר, כי-פשעינו וחטאתינו עלינו; ובם אנחנו נמקים, ואיך נחיה. 
<B>לג,יא</B> אמר אליהם חי-אני נאם אדני יהוה, אם-אחפץ במות הרשע, כי אם-בשוב רשע מדרכו, וחיה:  שובו שובו מדרכיכם הרעים, ולמה תמותו--בית ישראל.  {פ}</P>

<P><B>לג,יב</B> ואתה בן-אדם, אמר אל-בני-עמך צדקת הצדיק לא תצילנו ביום פשעו, ורשעת הרשע לא-יכשל בה, ביום שובו מרשעו; וצדיק, לא יוכל לחיות בה--ביום חטאתו. 
<B>לג,יג</B> באמרי לצדיק חיה יחיה, והוא-בטח על-צדקתו ועשה עול--כל-צדקתו לא תזכרנה, ובעולו אשר-עשה בו ימות. 
<B>לג,יד</B> ובאמרי לרשע, מות תמות; ושב, מחטאתו, ועשה משפט, וצדקה. 
<B>לג,טו</B> חבל ישיב רשע, גזלה ישלם, בחקות החיים הלך, לבלתי עשות עול--חיו יחיה, לא ימות. 
<B>לג,טז</B> כל-חטאתו אשר חטא, לא תזכרנה לו:  משפט וצדקה עשה, חיו יחיה. 
<B>לג,יז</B> ואמרו בני עמך, לא יתכן דרך אדני; והמה, דרכם לא-יתכן. 
<B>לג,יח</B> בשוב-צדיק מצדקתו, ועשה עול--ומת, בהם. 
<B>לג,יט</B> ובשוב רשע מרשעתו, ועשה משפט וצדקה--עליהם, הוא יחיה. 
<B>לג,כ</B> ואמרתם, לא יתכן דרך אדני; איש כדרכיו אשפוט אתכם, בית ישראל.  {פ}</P>

<P><B>לג,כא</B> ויהי בשתי עשרה שנה, בעשרי בחמשה לחדש--לגלותנו; בא-אלי הפליט מירושלם לאמר, הכתה העיר. 
<B>לג,כב</B> ויד-יהוה היתה אלי בערב, לפני בוא הפליט, ויפתח את-פי, עד-בוא אלי בבקר; ויפתח פי, ולא נאלמתי עוד.  {פ}</P>

<P><B>לג,כג</B> ויהי דבר-יהוה, אלי לאמר. 
<B>לג,כד</B> בן-אדם, ישבי החרבות האלה על-אדמת ישראל אמרים לאמר, אחד היה אברהם, ויירש את-הארץ; ואנחנו רבים, לנו נתנה הארץ למורשה.  {ס}</P>

<P><B>לג,כה</B> לכן אמר אלהם כה-אמר אדני יהוה, על-הדם תאכלו ועינכם תשאו אל-גלוליכם--ודם תשפכו; והארץ, תירשו. 
<B>לג,כו</B> עמדתם על-חרבכם עשיתן תועבה, ואיש את-אשת רעהו טמאתם; והארץ, תירשו.  {ס}</P>

<P><B>לג,כז</B> כה-תאמר אלהם כה-אמר אדני יהוה, חי-אני, אם-לא אשר בחרבות בחרב יפלו, ואשר על-פני השדה לחיה נתתיו לאכלו; ואשר במצדות ובמערות, בדבר ימותו. 
<B>לג,כח</B> ונתתי את-הארץ שממה ומשמה, ונשבת גאון עזה; ושממו הרי ישראל, מאין עובר. 
<B>לג,כט</B> וידעו, כי-אני יהוה, בתתי את-הארץ שממה ומשמה, על כל-תועבתם אשר עשו.  {פ}</P>

<P><B>לג,ל</B> ואתה בן-אדם--בני עמך הנדברים בך אצל הקירות, ובפתחי הבתים; ודבר-חד את-אחד, איש את-אחיו לאמר, באו-נא ושמעו, מה הדבר היוצא מאת יהוה. 
<B>לג,לא</B> ויבואו אליך כמבוא-עם וישבו לפניך, עמי, ושמעו את-דבריך, ואותם לא יעשו:  כי-עגבים בפיהם המה עשים, אחרי בצעם לבם הלך. 
<B>לג,לב</B> והנך להם כשיר עגבים, יפה קול ומטב נגן; ושמעו, את-דבריך, ועשים אינם, אותם. 
<B>לג,לג</B> ובבאה:  הנה באה--וידעו, כי נביא היה בתוכם.  {פ}</P>

<P><B>לד,א</B> ויהי דבר-יהוה, אלי לאמר. 
<B>לד,ב</B> בן-אדם, הנבא על-רועי ישראל; הנבא ואמרת אליהם לרעים כה אמר אדני יהוה, הוי רעי-ישראל אשר היו רעים אותם--הלוא הצאן, ירעו הרעים. 
<B>לד,ג</B> את-החלב תאכלו ואת-הצמר תלבשו, הבריאה תזבחו; הצאן, לא תרעו. 
<B>לד,ד</B> את-הנחלות לא חזקתם ואת-החולה לא-רפאתם, ולנשברת לא חבשתם, ואת-הנדחת לא השבתם, ואת-האבדת לא בקשתם; ובחזקה רדיתם אתם, ובפרך. 
<B>לד,ה</B> ותפוצינה, מבלי רעה; ותהיינה לאכלה לכל-חית השדה, ותפוצינה. 
<B>לד,ו</B> ישגו צאני בכל-ההרים, ועל כל-גבעה רמה; ועל כל-פני הארץ נפצו צאני, ואין דורש ואין מבקש. 
<B>לד,ז</B> לכן רעים, שמעו את-דבר יהוה. 
<B>לד,ח</B> חי-אני נאם אדני יהוה, אם-לא יען היות-צאני לבז ותהיינה צאני לאכלה לכל-חית השדה מאין רעה, ולא-דרשו רעי, את-צאני; וירעו הרעים אותם, ואת-צאני לא רעו. 
<B>לד,ט</B> לכן, הרעים--שמעו, דבר-יהוה. 
<B>לד,י</B> כה-אמר אדני יהוה, הנני אל-הרעים ודרשתי את-צאני מידם והשבתים מרעות צאן, ולא-ירעו עוד הרעים, אותם; והצלתי צאני מפיהם, ולא-תהיין להם לאכלה.  {ס}</P>

<P><B>לד,יא</B> כי כה אמר, אדני יהוה:  הנני-אני, ודרשתי את-צאני ובקרתים. 
<B>לד,יב</B> כבקרת רעה עדרו ביום-היותו בתוך-צאנו, נפרשות--כן, אבקר את-צאני; והצלתי אתהם, מכל-המקומת אשר נפצו שם, ביום ענן, וערפל. 
<B>לד,יג</B> והוצאתים מן-העמים, וקבצתים מן-הארצות, והביאותים, אל-אדמתם; ורעיתים, אל-הרי ישראל, באפיקים, ובכל מושבי הארץ. 
<B>לד,יד</B> במרעה-טוב ארעה אתם, ובהרי מרום-ישראל יהיה נוהם; שם תרבצנה בנוה טוב, ומרעה שמן תרעינה אל-הרי ישראל. 
<B>לד,טו</B> אני ארעה צאני ואני ארביצם, נאם אדני יהוה. 
<B>לד,טז</B> את-האבדת אבקש, ואת-הנדחת אשיב, ולנשברת אחבש, ואת-החולה אחזק; ואת-השמנה ואת-החזקה אשמיד, ארענה במשפט. 
<B>לד,יז</B> ואתנה צאני, כה אמר אדני יהוה:  הנני שפט בין-שה לשה, לאילים ולעתודים. 
<B>לד,יח</B> המעט מכם, המרעה הטוב תרעו, ויתר מרעיכם, תרמסו ברגליכם; ומשקע-מים תשתו--ואת הנותרים, ברגליכם תרפשון. 
<B>לד,יט</B> וצאני--מרמס רגליכם תרעינה, ומרפש רגליכם תשתינה.  {פ}</P>

<P><B>לד,כ</B> לכן, כה אמר אדני יהוה--אליהם:  הנני-אני--ושפטתי בין-שה בריה, ובין שה רזה. 
<B>לד,כא</B> יען, בצד ובכתף תהדפו, ובקרניכם תנגחו, כל-הנחלות--עד אשר הפיצותם אותנה, אל-החוצה. 
<B>לד,כב</B> והושעתי לצאני, ולא-תהיינה עוד לבז; ושפטתי, בין שה לשה. 
<B>לד,כג</B> והקמתי עליהם רעה אחד, ורעה אתהן--את, עבדי דויד; הוא ירעה אתם, והוא-יהיה להן לרעה. 
<B>לד,כד</B> ואני יהוה, אהיה להם לאלהים, ועבדי דוד, נשיא בתוכם:  אני יהוה, דברתי. 
<B>לד,כה</B> וכרתי להם ברית שלום, והשבתי חיה-רעה מן-הארץ; וישבו במדבר לבטח, וישנו ביערים. 
<B>לד,כו</B> ונתתי אותם וסביבות גבעתי, ברכה; והורדתי הגשם בעתו, גשמי ברכה יהיו. 
<B>לד,כז</B> ונתן עץ השדה את-פריו, והארץ תתן יבולה, והיו על-אדמתם, לבטח; וידעו כי-אני יהוה, בשברי את-מטות עלם, והצלתים, מיד העבדים בהם. 
<B>לד,כח</B> ולא-יהיו עוד בז לגוים, וחית הארץ לא תאכלם; וישבו לבטח, ואין מחריד. 
<B>לד,כט</B> והקמתי להם מטע, לשם; ולא-יהיו עוד אספי רעב, בארץ, ולא-ישאו עוד, כלמת הגוים. 
<B>לד,ל</B> וידעו, כי אני יהוה אלהיהם--אתם; והמה, עמי בית ישראל--נאם, אדני יהוה. 
<B>לד,לא</B> ואתן צאני צאן מרעיתי, אדם אתם:  אני, אלהיכם--נאם, אדני יהוה.  {פ}</P>

<P><B>לה,א</B> ויהי דבר-יהוה, אלי לאמר. 
<B>לה,ב</B> בן-אדם, שים פניך על-הר שעיר; והנבא, עליו. 
<B>לה,ג</B> ואמרת לו, כה אמר אדני יהוה, הנני אליך, הר-שעיר; ונטיתי ידי עליך, ונתתיך שממה ומשמה. 
<B>לה,ד</B> עריך חרבה אשים, ואתה שממה תהיה; וידעת, כי-אני יהוה. 
<B>לה,ה</B> יען, היות לך איבת עולם, ותגר את-בני-ישראל, על-ידי-חרב--בעת אידם, בעת עון קץ. 
<B>לה,ו</B> לכן חי-אני, נאם אדני יהוה, כי-לדם אעשך, ודם ירדפך; אם-לא דם שנאת, ודם ירדפך. 
<B>לה,ז</B> ונתתי את-הר שעיר, לשממה ושממה; והכרתי ממנו, עבר ושב. 
<B>לה,ח</B> ומלאתי את-הריו, חלליו; גבעותיך וגיאותיך וכל-אפיקיך, חללי-חרב יפלו בהם. 
<B>לה,ט</B> שממות עולם אתנך, ועריך לא תישבנה (תשובנה); וידעתם, כי-אני יהוה. 
<B>לה,י</B> יען אמרך את-שני הגוים ואת-שתי הארצות, לי תהיינה--וירשנוה; ויהוה, שם היה.  {ס}</P>

<P><B>לה,יא</B> לכן חי-אני, נאם אדני יהוה, ועשיתי כאפך וכקנאתך, אשר עשיתה משנאתיך בם; ונודעתי בם, כאשר אשפטך. 
<B>לה,יב</B> וידעת, כי אני יהוה, שמעתי את-כל-נאצותיך אשר אמרת על-הרי ישראל, לאמר שממה (שממו):  לנו נתנו, לאכלה. 
<B>לה,יג</B> ותגדילו עלי בפיכם, והעתרתם עלי דבריכם:  אני, שמעתי.  {ס}</P>

<P><B>לה,יד</B> כה אמר, אדני יהוה:  כשמח, כל-הארץ, שממה, אעשה-לך. 
<B>לה,טו</B> כשמחתך לנחלת בית-ישראל, על אשר-שממה--כן אעשה-לך:  שממה תהיה הר-שעיר וכל-אדום כלה, וידעו כי-אני יהוה.  {פ}</P>

<P><B>לו,א</B> ואתה בן-אדם, הנבא אל-הרי ישראל; ואמרת--הרי ישראל, שמעו דבר-יהוה. 
<B>לו,ב</B> כה אמר אדני יהוה, יען אמר האויב עליכם האח; ובמות עולם, למורשה היתה לנו. 
<B>לו,ג</B> לכן הנבא ואמרת, כה אמר אדני יהוה:  יען ביען שמות ושאף אתכם מסביב, להיותכם מורשה לשארית הגוים, ותעלו על-שפת לשון, ודבת-עם. 
<B>לו,ד</B> לכן הרי ישראל, שמעו דבר-אדני יהוה:  כה-אמר אדני יהוה להרים ולגבעות לאפיקים ולגאיות, ולחרבות השממות ולערים הנעזבות, אשר היו לבז וללעג, לשארית הגוים אשר מסביב. 
<B>לו,ה</B> לכן, כה-אמר אדני יהוה, אם-לא באש קנאתי דברתי על-שארית הגוים, ועל-אדום כלא:  אשר נתנו-את-ארצי להם למורשה בשמחת כל-לבב, בשאט נפש--למען מגרשה, לבז. 
<B>לו,ו</B> לכן, הנבא על-אדמת ישראל; ואמרת להרים ולגבעות לאפיקים ולגאיות כה-אמר אדני יהוה, הנני בקנאתי ובחמתי דברתי, יען כלמת גוים, נשאתם. 
<B>לו,ז</B> לכן, כה אמר אדני יהוה, אני, נשאתי את-ידי:  אם-לא הגוים אשר לכם מסביב, המה כלמתם ישאו. 
<B>לו,ח</B> ואתם הרי ישראל, ענפכם תתנו, ופריכם תשאו, לעמי ישראל:  כי קרבו, לבוא. 
<B>לו,ט</B> כי, הנני אליכם; ופניתי אליכם, ונעבדתם ונזרעתם. 
<B>לו,י</B> והרביתי עליכם אדם, כל-בית ישראל כלה; ונשבו, הערים, והחרבות, תבנינה. 
<B>לו,יא</B> והרביתי עליכם אדם ובהמה, ורבו ופרו; והושבתי אתכם כקדמותיכם, והיטבתי מראשתיכם, וידעתם, כי-אני יהוה. 
<B>לו,יב</B> והולכתי עליכם אדם את-עמי ישראל, וירשוך, והיית להם, לנחלה; ולא-תוסף עוד, לשכלם.  {ס}</P>

<P><B>לו,יג</B> כה אמר, אדני יהוה, יען אמרים לכם, אכלת אדם אתי (את); ומשכלת גויך (גוייך), היית. 
<B>לו,יד</B> לכן, אדם לא-תאכלי עוד, וגויך (וגוייך), לא תכשלי- (תשכלי-) עוד--נאם, אדני יהוה. 
<B>לו,טו</B> ולא-אשמיע אליך עוד כלמת הגוים, וחרפת עמים לא תשאי-עוד; וגויך (וגוייך) לא-תכשלי עוד, נאם אדני יהוה.  {פ}</P>

<P><B>לו,טז</B> ויהי דבר-יהוה, אלי לאמר. 
<B>לו,יז</B> בן-אדם, בית ישראל ישבים על-אדמתם, ויטמאו אותה, בדרכם ובעלילותם:  כטמאת, הנדה, היתה דרכם, לפני. 
<B>לו,יח</B> ואשפך חמתי עליהם, על-הדם אשר-שפכו על-הארץ; ובגלוליהם, טמאוה. 
<B>לו,יט</B> ואפיץ אתם בגוים, ויזרו בארצות:  כדרכם וכעלילותם, שפטתים. 
<B>לו,כ</B> ויבוא, אל-הגוים אשר-באו שם, ויחללו, את-שם קדשי--באמר להם עם-יהוה אלה, ומארצו יצאו. 
<B>לו,כא</B> ואחמל, על-שם קדשי, אשר חללהו בית ישראל, בגוים אשר-באו שמה.  {פ}</P>

<P><B>לו,כב</B> לכן אמר לבית-ישראל, כה אמר אדני יהוה, לא למענכם אני עשה, בית ישראל:  כי אם-לשם-קדשי אשר חללתם, בגוים אשר-באתם שם. 
<B>לו,כג</B> וקדשתי את-שמי הגדול, המחלל בגוים, אשר חללתם, בתוכם; וידעו הגוים כי-אני יהוה, נאם אדני יהוה, בהקדשי בכם, לעיניהם. 
<B>לו,כד</B> ולקחתי אתכם מן-הגוים, וקבצתי אתכם מכל-הארצות; והבאתי אתכם, אל-אדמתכם. 
<B>לו,כה</B> וזרקתי עליכם מים טהורים, וטהרתם:  מכל טמאותיכם ומכל-גלוליכם, אטהר אתכם. 
<B>לו,כו</B> ונתתי לכם לב חדש, ורוח חדשה אתן בקרבכם; והסרתי את-לב האבן, מבשרכם, ונתתי לכם, לב בשר. 
<B>לו,כז</B> ואת-רוחי, אתן בקרבכם; ועשיתי, את אשר-בחקי תלכו, ומשפטי תשמרו, ועשיתם. 
<B>לו,כח</B> וישבתם בארץ, אשר נתתי לאבתיכם; והייתם לי, לעם, ואנכי, אהיה לכם לאלהים. 
<B>לו,כט</B> והושעתי אתכם, מכל טמאותיכם; וקראתי אל-הדגן והרביתי אתו, ולא-אתן עליכם רעב. 
<B>לו,ל</B> והרביתי את-פרי העץ, ותנובת השדה:  למען, אשר לא תקחו עוד חרפת רעב--בגוים. 
<B>לו,לא</B> וזכרתם את-דרכיכם הרעים, ומעלליכם אשר לא-טובים; ונקטתם, בפניכם, על עונתיכם, ועל תועבותיכם. 
<B>לו,לב</B> לא למענכם אני-עשה, נאם אדני יהוה--יודע, לכם:  בושו והכלמו מדרכיכם, בית ישראל.  {ס}</P>

<P><B>לו,לג</B> כה אמר, אדני יהוה, ביום טהרי אתכם, מכל עונותיכם--והושבתי, את-הערים, ונבנו, החרבות. 
<B>לו,לד</B> והארץ הנשמה, תעבד, תחת אשר היתה שממה, לעיני כל-עובר. 
<B>לו,לה</B> ואמרו, הארץ הלזו הנשמה, היתה, כגן-עדן; והערים החרבות והנשמות והנהרסות, בצורות ישבו. 
<B>לו,לו</B> וידעו הגוים, אשר ישארו סביבותיכם, כי אני יהוה בניתי הנהרסות, נטעתי הנשמה:  אני יהוה, דברתי ועשיתי.  {ס}</P>

<P><B>לו,לז</B> כה אמר, אדני יהוה, עוד זאת אדרש לבית-ישראל, לעשות להם:  ארבה אתם כצאן, אדם. 
<B>לו,לח</B> כצאן קדשים, כצאן ירושלם במועדיה--כן תהיינה הערים החרבות, מלאות צאן אדם; וידעו, כי-אני יהוה.  {פ}</P>

<P><B>לז,א</B> היתה עלי, יד-יהוה, ויוצאני ברוח יהוה, ויניחני בתוך הבקעה; והיא, מלאה עצמות. 
<B>לז,ב</B> והעבירני עליהם, סביב סביב; והנה רבות מאד על-פני הבקעה, והנה יבשות מאד. 
<B>לז,ג</B> ויאמר אלי--בן-אדם, התחיינה העצמות האלה; ואמר, אדני יהוה אתה ידעת. 
<B>לז,ד</B> ויאמר אלי, הנבא על-העצמות האלה; ואמרת אליהם--העצמות היבשות, שמעו דבר-יהוה. 
<B>לז,ה</B> כה אמר אדני יהוה, לעצמות האלה:  הנה אני מביא בכם, רוח--וחייתם. 
<B>לז,ו</B> ונתתי עליכם גידים והעלתי עליכם בשר, וקרמתי עליכם עור, ונתתי בכם רוח, וחייתם; וידעתם, כי-אני יהוה. 
<B>לז,ז</B> ונבאתי, כאשר צויתי; ויהי-קול כהנבאי, והנה-רעש, ותקרבו עצמות, עצם אל-עצמו. 
<B>לז,ח</B> וראיתי והנה-עליהם גדים, ובשר עלה, ויקרם עליהם עור, מלמעלה; ורוח, אין בהם. 
<B>לז,ט</B> ויאמר אלי, הנבא אל-הרוח; הנבא בן-אדם ואמרת אל-הרוח  {ס}  כה-אמר אדני יהוה, מארבע רוחות באי הרוח, ופחי בהרוגים האלה, ויחיו. 
<B>לז,י</B> והנבאתי, כאשר צוני; ותבוא בהם הרוח ויחיו, ויעמדו על-רגליהם--חיל, גדול מאד-מאד. 
<B>לז,יא</B> ויאמר, אלי, בן-אדם, העצמות האלה כל-בית ישראל המה; הנה אמרים, יבשו עצמותינו ואבדה תקותנו--נגזרנו לנו. 
<B>לז,יב</B> לכן הנבא ואמרת אליהם, כה-אמר אדני יהוה, הנה אני פתח את-קברותיכם והעליתי אתכם מקברותיכם, עמי; והבאתי אתכם, אל-אדמת ישראל. 
<B>לז,יג</B> וידעתם, כי-אני יהוה:  בפתחי את-קברותיכם, ובהעלותי אתכם מקברותיכם--עמי. 
<B>לז,יד</B> ונתתי רוחי בכם וחייתם, והנחתי אתכם על-אדמתכם; וידעתם כי-אני יהוה, דברתי ועשיתי--נאם-יהוה.  {פ}</P>

<P><B>לז,טו</B> ויהי דבר-יהוה, אלי לאמר. 
<B>לז,טז</B> ואתה בן-אדם, קח-לך עץ אחד, וכתב עליו ליהודה, ולבני ישראל חברו; ולקח, עץ אחד, וכתוב עליו ליוסף עץ אפרים, וכל-בית ישראל חברו. 
<B>לז,יז</B> וקרב אתם אחד אל-אחד, לך--לעץ אחד; והיו לאחדים, בידך. 
<B>לז,יח</B> וכאשר יאמרו אליך, בני עמך לאמר:  הלוא-תגיד לנו, מה-אלה לך. 
<B>לז,יט</B> דבר אלהם, כה-אמר אדני יהוה, הנה אני לקח את-עץ יוסף אשר ביד-אפרים, ושבטי ישראל חברו; ונתתי אותם עליו את-עץ יהודה, ועשיתם לעץ אחד, והיו אחד, בידי. 
<B>לז,כ</B> והיו העצים אשר-תכתב עליהם, בידך--לעיניהם. 
<B>לז,כא</B> ודבר אליהם, כה-אמר אדני יהוה, הנה אני לקח את-בני ישראל, מבין הגוים אשר הלכו-שם; וקבצתי אתם מסביב, והבאתי אותם אל-אדמתם. 
<B>לז,כב</B> ועשיתי אתם לגוי אחד בארץ, בהרי ישראל, ומלך אחד יהיה לכלם, למלך; ולא יהיה- (יהיו-) עוד לשני גוים, ולא יחצו עוד לשתי ממלכות עוד. 
<B>לז,כג</B> ולא יטמאו עוד, בגלוליהם ובשקוציהם, ובכל, פשעיהם; והושעתי אתם, מכל מושבתיהם אשר חטאו בהם, וטהרתי אותם והיו-לי לעם, ואני אהיה להם לאלהים. 
<B>לז,כד</B> ועבדי דוד מלך עליהם, ורועה אחד יהיה לכלם; ובמשפטי ילכו, וחקותי ישמרו ועשו אותם. 
<B>לז,כה</B> וישבו על-הארץ, אשר נתתי לעבדי ליעקב, אשר ישבו-בה, אבותיכם; וישבו עליה המה ובניהם ובני בניהם, עד-עולם, ודוד עבדי, נשיא להם לעולם. 
<B>לז,כו</B> וכרתי להם ברית שלום, ברית עולם יהיה אותם; ונתתים והרביתי אותם, ונתתי את-מקדשי בתוכם לעולם. 
<B>לז,כז</B> והיה משכני עליהם, והייתי להם לאלהים; והמה, יהיו-לי לעם. 
<B>לז,כח</B> וידעו, הגוים, כי אני יהוה, מקדש את-ישראל--בהיות מקדשי בתוכם, לעולם.  {פ}</P>

<P><B>לח,א</B> ויהי דבר-יהוה, אלי לאמר. 
<B>לח,ב</B> בן-אדם, שים פניך אל-גוג ארץ המגוג--נשיא, ראש משך ותבל; והנבא, עליו. 
<B>לח,ג</B> ואמרת, כה אמר אדני יהוה:  הנני אליך, גוג--נשיא, ראש משך ותבל. 
<B>לח,ד</B> ושובבתיך, ונתתי חחים בלחייך; והוצאתי אותך ואת-כל-חילך סוסים ופרשים, לבשי מכלול כלם--קהל רב צנה ומגן, תפשי חרבות כלם. 
<B>לח,ה</B> פרס כוש ופוט, אתם; כלם, מגן וכובע. 
<B>לח,ו</B> גמר, וכל-אגפיה--בית תוגרמה, ירכתי צפון ואת-כל-אגפיו; עמים רבים, אתך. 
<B>לח,ז</B> הכן, והכן לך--אתה, וכל-קהלך הנקהלים עליך; והיית להם, למשמר. 
<B>לח,ח</B> מימים רבים, תפקד--באחרית השנים תבוא אל-ארץ משובבת מחרב מקבצת מעמים רבים, על הרי ישראל אשר-היו לחרבה תמיד; והיא מעמים הוצאה, וישבו לבטח כלם. 
<B>לח,ט</B> ועלית כשאה תבוא, כענן לכסות הארץ תהיה--אתה, וכל-אגפיך, ועמים רבים, אותך.  {ס}</P>

<P><B>לח,י</B> כה אמר, אדני יהוה:  והיה ביום ההוא, יעלו דברים על-לבבך, וחשבת, מחשבת רעה. 
<B>לח,יא</B> ואמרת, אעלה על-ארץ פרזות--אבוא השקטים, ישבי לבטח; כלם, ישבים באין חומה, ובריח ודלתים, אין להם. 
<B>לח,יב</B> לשלל שלל, ולבז בז--להשיב ידך על-חרבות נושבות, ואל-עם מאסף מגוים, עשה מקנה וקנין, ישבי על-טבור הארץ. 
<B>לח,יג</B> שבא ודדן וסחרי תרשיש וכל-כפיריה, יאמרו לך, הלשלל שלל אתה בא, הלבז בז הקהלת קהלך--לשאת כסף וזהב, לקחת מקנה וקנין, לשלל, שלל גדול.  {ס}</P>

<P><B>לח,יד</B> לכן, הנבא בן-אדם, ואמרת לגוג, כה אמר אדני יהוה:  הלוא ביום ההוא, בשבת עמי ישראל לבטח--תדע. 
<B>לח,טו</B> ובאת ממקומך, מירכתי צפון--אתה, ועמים רבים אתך:  רכבי סוסים כלם, קהל גדול וחיל רב. 
<B>לח,טז</B> ועלית על-עמי ישראל, כענן לכסות הארץ; באחרית הימים תהיה, והבאותיך על-ארצי, למען דעת הגוים אתי בהקדשי בך לעיניהם, גוג.  {ס}</P>

<P><B>לח,יז</B> כה-אמר אדני יהוה, האתה-הוא אשר-דברתי בימים קדמונים ביד עבדי נביאי ישראל, הנבאים בימים ההם, שנים--להביא אתך, עליהם.  {ס}</P>

<P><B>לח,יח</B> והיה ביום ההוא, ביום בוא גוג על-אדמת ישראל--נאם, אדני יהוה:  תעלה חמתי, באפי. 
<B>לח,יט</B> ובקנאתי באש-עברתי, דברתי:  אם-לא ביום ההוא, יהיה רעש גדול, על, אדמת ישראל. 
<B>לח,כ</B> ורעשו מפני דגי הים ועוף השמים וחית השדה, וכל-הרמש הרמש על-האדמה, וכל האדם, אשר על-פני האדמה; ונהרסו ההרים, ונפלו המדרגות, וכל-חומה, לארץ תפול. 
<B>לח,כא</B> וקראתי עליו לכל-הרי חרב, נאם אדני יהוה:  חרב איש, באחיו תהיה. 
<B>לח,כב</B> ונשפטתי אתו, בדבר ובדם; וגשם שוטף ואבני אלגביש אש וגפרית, אמטיר עליו ועל-אגפיו, ועל-עמים רבים, אשר אתו. 
<B>לח,כג</B> והתגדלתי, והתקדשתי, ונודעתי, לעיני גוים רבים; וידעו, כי-אני יהוה.  {ס}</P>

<P><B>לט,א</B> ואתה בן-אדם, הנבא על-גוג, ואמרת, כה אמר אדני יהוה:  הנני אליך, גוג--נשיא, ראש משך ותבל. 
<B>לט,ב</B> ושבבתיך, וששאתיך, והעליתיך, מירכתי צפון; והבאותך, על-הרי ישראל. 
<B>לט,ג</B> והכיתי קשתך, מיד שמאולך; וחציך, מיד ימינך אפיל. 
<B>לט,ד</B> על-הרי ישראל תפול, אתה וכל-אגפיך, ועמים, אשר אתך:  לעיט צפור כל-כנף וחית השדה, נתתיך לאכלה. 
<B>לט,ה</B> על-פני השדה, תפול:  כי אני דברתי, נאם אדני יהוה. 
<B>לט,ו</B> ושלחתי-אש במגוג, ובישבי האיים לבטח; וידעו, כי-אני יהוה. 
<B>לט,ז</B> ואת-שם קדשי אודיע, בתוך עמי ישראל, ולא-אחל את-שם-קדשי, עוד; וידעו הגוים כי-אני יהוה, קדוש בישראל. 
<B>לט,ח</B> הנה באה ונהיתה, נאם אדני יהוה:  הוא היום, אשר דברתי. 
<B>לט,ט</B> ויצאו ישבי ערי ישראל, ובערו והשיקו בנשק ומגן וצנה בקשת ובחצים, ובמקל יד, וברמח; ובערו בהם אש, שבע שנים. 
<B>לט,י</B> ולא-ישאו עצים מן-השדה, ולא יחטבו מן-היערים--כי בנשק, יבערו-אש; ושללו את-שלליהם, ובזזו את-בזזיהם--נאם, אדני יהוה.  {ס}</P>

<P><B>לט,יא</B> והיה ביום ההוא אתן לגוג מקום-שם קבר בישראל, גי העברים קדמת הים, וחסמת היא, את-העברים; וקברו שם, את-גוג ואת-כל-המונה, וקראו, גיא המון גוג. 
<B>לט,יב</B> וקברום בית ישראל, למען טהר את-הארץ, שבעה, חדשים. 
<B>לט,יג</B> וקברו כל-עם הארץ, והיה להם לשם--יום, הכבדי, נאם, אדני יהוה. 
<B>לט,יד</B> ואנשי תמיד יבדילו, עברים בארץ, מקברים את-העברים את-הנותרים על-פני הארץ, לטהרה--מקצה שבעה-חדשים, יחקרו. 
<B>לט,טו</B> ועברו העברים, בארץ, וראה עצם אדם, ובנה אצלו ציון--עד קברו אתו המקברים, אל-גיא המון גוג. 
<B>לט,טז</B> וגם שם-עיר המונה, וטהרו הארץ.  {פ}</P>

<P><B>לט,יז</B> ואתה בן-אדם כה-אמר אדני יהוה, אמר לצפור כל-כנף ולכל חית השדה הקבצו ובאו האספו מסביב, על-זבחי אשר אני זבח לכם זבח גדול, על הרי ישראל; ואכלתם בשר, ושתיתם דם. 
<B>לט,יח</B> בשר גבורים תאכלו, ודם-נשיאי הארץ תשתו; אילים כרים ועתודים פרים, מריאי בשן כלם. 
<B>לט,יט</B> ואכלתם-חלב לשבעה, ושתיתם דם לשכרון, מזבחי, אשר-זבחתי לכם. 
<B>לט,כ</B> ושבעתם על-שלחני סוס ורכב, גבור וכל-איש מלחמה--נאם, אדני יהוה. 
<B>לט,כא</B> ונתתי את-כבודי, בגוים; וראו כל-הגוים, את-משפטי אשר עשיתי, ואת-ידי, אשר-שמתי בהם. 
<B>לט,כב</B> וידעו בית ישראל, כי אני יהוה אלהיהם, מן-היום ההוא, והלאה. 
<B>לט,כג</B> וידעו הגוים כי בעונם גלו בית-ישראל, על אשר מעלו-בי, ואסתר פני, מהם; ואתנם ביד צריהם, ויפלו בחרב כלם. 
<B>לט,כד</B> כטמאתם וכפשעיהם, עשיתי אתם; ואסתר פני, מהם.  {ס}</P>

<P><B>לט,כה</B> לכן, כה אמר אדני יהוה, עתה אשיב את-שבית (שבות) יעקב, ורחמתי כל-בית ישראל; וקנאתי, לשם קדשי. 
<B>לט,כו</B> ונשו, את-כלמתם, ואת-כל-מעלם, אשר מעלו-בי--בשבתם על-אדמתם לבטח, ואין מחריד. 
<B>לט,כז</B> בשובבי אותם, מן-העמים, וקבצתי אתם, מארצות איביהם; ונקדשתי בם, לעיני הגוים רבים. 
<B>לט,כח</B> וידעו, כי אני יהוה אלהיהם, בהגלותי אתם אל-הגוים, וכנסתים על-אדמתם; ולא-אותיר עוד מהם, שם. 
<B>לט,כט</B> ולא-אסתיר עוד פני, מהם, אשר שפכתי את-רוחי על-בית ישראל, נאם אדני יהוה.  {פ}</P>

<P><B>מ,א</B> בעשרים וחמש שנה לגלותנו בראש השנה בעשור לחדש, בארבע עשרה שנה, אחר, אשר הכתה העיר--בעצם היום הזה, היתה עלי יד-יהוה, ויבא אתי, שמה. 
<B>מ,ב</B> במראות אלהים, הביאני אל-ארץ ישראל; ויניחני, אל-הר גבה מאד, ועליו כמבנה-עיר, מנגב. 
<B>מ,ג</B> ויביא אותי שמה, והנה-איש מראהו כמראה נחשת, ופתיל-פשתים בידו, וקנה המדה; והוא עמד, בשער. 
<B>מ,ד</B> וידבר אלי האיש, בן-אדם ראה בעיניך ובאזניך שמע ושים לבך לכל אשר-אני מראה אותך--כי למען הראותכה, הבאתה הנה; הגד את-כל-אשר-אתה ראה, לבית ישראל. 
<B>מ,ה</B> והנה חומה מחוץ לבית, סביב סביב; וביד האיש קנה המדה, שש-אמות באמה וטפח, וימד את-רחב הבנין קנה אחד, וקומה קנה אחד. 
<B>מ,ו</B> ויבוא, אל-שער אשר פניו דרך הקדימה, ויעל, במעלותו; וימד את-סף השער, קנה אחד רחב, ואת סף אחד, קנה אחד רחב. 
<B>מ,ז</B> והתא, קנה אחד ארך וקנה אחד רחב, ובין התאים, חמש אמות; וסף השער מאצל אלם השער, מהבית--קנה אחד. 
<B>מ,ח</B> וימד את-אלם השער, מהבית--קנה אחד. 
<B>מ,ט</B> וימד את-אלם השער, שמנה אמות, ואילו, שתים אמות; ואלם השער, מהבית. 
<B>מ,י</B> ותאי השער דרך הקדים, שלשה מפה ושלשה מפה--מדה אחת, לשלשתם; ומדה אחת לאילם, מפה ומפו. 
<B>מ,יא</B> וימד את-רחב פתח-השער, עשר אמות; ארך השער, שלוש עשרה אמות. 
<B>מ,יב</B> וגבול לפני התאות, אמה אחת, ואמה-אחת גבול, מפה; והתא--שש-אמות מפו, ושש אמות מפו. 
<B>מ,יג</B> וימד את-השער, מגג התא לגגו--רחב, עשרים וחמש אמות:  פתח, נגד פתח. 
<B>מ,יד</B> ויעש את-אילים, ששים אמה; ואל-איל, החצר, השער, סביב סביב. 
<B>מ,טו</B> ועל, פני השער היאתון (האיתון), על-לפני, אלם השער הפנימי--חמשים, אמה. 
<B>מ,טז</B> וחלונות אטמות אל-התאים ואל אליהמה לפנימה לשער, סביב סביב, וכן, לאלמות; וחלונות סביב סביב, לפנימה, ואל-איל, תמרים. 
<B>מ,יז</B> ויביאני, אל-החצר החיצונה, והנה לשכות ורצפה, עשוי לחצר סביב סביב:  שלשים לשכות, אל-הרצפה. 
<B>מ,יח</B> והרצפה אל-כתף השערים, לעמת ארך השערים--הרצפה, התחתונה. 
<B>מ,יט</B> וימד רחב מלפני השער התחתונה לפני החצר הפנימי, מחוץ--מאה אמה:  הקדים, והצפון. 
<B>מ,כ</B> והשער, אשר פניו דרך הצפון, לחצר, החיצונה--מדד ארכו, ורחבו. 
<B>מ,כא</B> ותאו, שלושה מפו ושלשה מפו, ואילו ואלמו היה, כמדת השער הראשון:  חמשים אמה, ארכו, ורחב, חמש ועשרים באמה. 
<B>מ,כב</B> וחלונו ואילמו, ותימרו, כמדת השער, אשר פניו דרך הקדים; ובמעלות שבע יעלו-בו, ואילמו לפניהם. 
<B>מ,כג</B> ושער, לחצר הפנימי, נגד השער, לצפון ולקדים; וימד משער אל-שער, מאה אמה. 
<B>מ,כד</B> ויולכני דרך הדרום, והנה-שער דרך הדרום; ומדד אילו ואילמו, כמדות האלה. 
<B>מ,כה</B> וחלונים לו ולאילמו סביב סביב, כהחלנות האלה:  חמשים אמה, ארך, ורחב, חמש ועשרים אמה. 
<B>מ,כו</B> ומעלות שבעה עלותו, ואלמו לפניהם; ותמרים לו, אחד מפו ואחד מפו--אל-אילו. 
<B>מ,כז</B> ושער לחצר הפנימי, דרך הדרום; וימד משער אל-השער דרך הדרום, מאה אמות. 
<B>מ,כח</B> ויביאני אל-חצר הפנימי, בשער הדרום; וימד את-השער הדרום, כמדות האלה. 
<B>מ,כט</B> ותאו ואילו ואלמו, כמדות האלה, וחלונות לו ולאלמו, סביב סביב--חמשים אמה, ארך, ורחב, עשרים וחמש אמות. 
<B>מ,ל</B> ואלמות, סביב סביב--ארך, חמש ועשרים אמה, ורחב, חמש אמות. 
<B>מ,לא</B> ואלמו, אל-חצר החצונה, ותמרים, אל-אילו; ומעלות שמונה, מעלו. 
<B>מ,לב</B> ויביאני אל-החצר הפנימי, דרך הקדים; וימד את-השער, כמדות האלה. 
<B>מ,לג</B> ותאו ואלו ואלמו, כמדות האלה, וחלונות לו ולאלמו, סביב סביב:  ארך, חמשים אמה, ורחב, חמש ועשרים אמה. 
<B>מ,לד</B> ואלמו, לחצר החיצונה, ותמרים אל-אלו, מפו ומפו; ושמנה מעלות, מעלו. 
<B>מ,לה</B> ויביאני, אל-שער הצפון; ומדד, כמדות האלה. 
<B>מ,לו</B> תאו אלו ואלמו, וחלונות לו סביב סביב:  ארך, חמשים אמה, ורחב, חמש ועשרים אמה. 
<B>מ,לז</B> ואילו, לחצר החיצונה, ותמרים אל-אילו, מפו ומפו; ושמנה מעלות, מעלו. 
<B>מ,לח</B> ולשכה ופתחה, באילים השערים; שם, ידיחו את-העלה. 
<B>מ,לט</B> ובאלם השער, שנים שלחנות מפו, ושנים שלחנות, מפה--לשחוט אליהם העולה, והחטאת והאשם. 
<B>מ,מ</B> ואל-הכתף מחוצה, לעולה לפתח השער הצפונה, שנים, שלחנות; ואל-הכתף האחרת, אשר לאלם השער, שנים, שלחנות. 
<B>מ,מא</B> ארבעה שלחנות מפה, וארבעה שלחנות מפה--לכתף השער:  שמונה שלחנות, אליהם ישחטו. 
<B>מ,מב</B> וארבעה שלחנות לעולה אבני גזית, ארך אמה אחת וחצי ורחב אמה אחת וחצי, וגבה, אמה אחת; אליהם, ויניחו את-הכלים אשר ישחטו את-העולה בם--והזבח. 
<B>מ,מג</B> והשפתים, טפח אחד מוכנים בבית--סביב סביב; ואל-השלחנות, בשר הקרבן. 
<B>מ,מד</B> ומחוצה לשער הפנימי לשכות שרים, בחצר הפנימי אשר אל-כתף שער הצפון, ופניהם, דרך הדרום; אחד, אל-כתף שער הקדים, פני, דרך הצפן. 
<B>מ,מה</B> וידבר, אלי:  זה הלשכה, אשר פניה דרך הדרום, לכהנים, שמרי משמרת הבית. 
<B>מ,מו</B> והלשכה, אשר פניה דרך הצפון, לכהנים, שמרי משמרת המזבח:  המה בני-צדוק, הקרבים מבני-לוי אל-יהוה--לשרתו. 
<B>מ,מז</B> וימד את-החצר ארך מאה אמה, ורחב מאה אמה--מרבעת; והמזבח, לפני הבית. 
<B>מ,מח</B> ויבאני, אל-אלם הבית, וימד אל אלם, חמש אמות מפה וחמש אמות מפה; ורחב השער--שלש אמות מפו, ושלש אמות מפו. 
<B>מ,מט</B> ארך האלם עשרים אמה, ורחב עשתי עשרה אמה, ובמעלות, אשר יעלו אליו; ועמדים, אל-האילים, אחד מפה, ואחד מפה. 
<B>מא,א</B> ויביאני, אל-ההיכל; וימד את-האילים, שש-אמות רחב מפו ושש-אמות-רחב מפו--רחב האהל. 
<B>מא,ב</B> ורחב הפתח, עשר אמות, וכתפות הפתח, חמש אמות מפו וחמש אמות מפו; וימד ארכו ארבעים אמה, ורחב עשרים אמה. 
<B>מא,ג</B> ובא לפנימה, וימד איל-הפתח שתים אמות; והפתח שש אמות, ורחב הפתח שבע אמות. 
<B>מא,ד</B> וימד את-ארכו עשרים אמה, ורחב עשרים אמה--אל-פני ההיכל; ויאמר אלי, זה קדש הקדשים. 
<B>מא,ה</B> וימד קיר-הבית, שש אמות; ורחב הצלע ארבע אמות סביב סביב, לבית--סביב. 
<B>מא,ו</B> והצלעות צלע אל-צלע שלוש ושלשים פעמים, ובאות בקיר אשר-לבית לצלעות סביב סביב--להיות אחוזים; ולא-יהיו אחוזים, בקיר הבית. 
<B>מא,ז</B> ורחבה ונסבה למעלה למעלה לצלעות, כי מוסב-הבית למעלה למעלה סביב סביב לבית--על-כן רחב-לבית, למעלה; וכן התחתונה יעלה על-העליונה, לתיכונה. 
<B>מא,ח</B> וראיתי לבית גבה, סביב סביב; מיסדות (מוסדות) הצלעות מלו הקנה, שש אמות אצילה. 
<B>מא,ט</B> רחב הקיר אשר-לצלע אל-החוץ, חמש אמות; ואשר מנח, בית צלעות אשר לבית. 
<B>מא,י</B> ובין הלשכות רחב עשרים אמה, סביב לבית--סביב סביב. 
<B>מא,יא</B> ופתח הצלע, למנח--פתח אחד דרך הצפון, ופתח אחד לדרום; ורחב מקום המנח, חמש אמות סביב סביב. 
<B>מא,יב</B> והבנין אשר אל-פני הגזרה פאת דרך-הים, רחב שבעים אמה, וקיר הבנין חמש-אמות רחב, סביב סביב; וארכו, תשעים אמה. 
<B>מא,יג</B> ומדד את-הבית, ארך מאה אמה; והגזרה והבניה וקירותיה, ארך מאה אמה. 
<B>מא,יד</B> ורחב פני הבית והגזרה לקדים, מאה אמה. 
<B>מא,טו</B> ומדד ארך-הבנין אל-פני הגזרה אשר על-אחריה ואתוקיהא (ואתיקיהא), מפו ומפו--מאה אמה; וההיכל, הפנימי, ואלמי, החצר. 
<B>מא,טז</B> הספים והחלונים האטמות והאתיקים סביב, לשלשתם, נגד הסף שחיף עץ, סביב סביב; והארץ, עד-החלונות, והחלנות, מכסות. 
<B>מא,יז</B> על-מעל הפתח ועד-הבית הפנימי ולחוץ ואל-כל-הקיר סביב סביב, בפנימי ובחיצון--מדות. 
<B>מא,יח</B> ועשוי כרובים, ותמרים; ותמרה בין-כרוב לכרוב, ושנים פנים לכרוב. 
<B>מא,יט</B> ופני אדם אל-התמרה מפו, ופני-כפיר אל-התמרה מפו, עשוי אל-כל-הבית, סביב סביב. 
<B>מא,כ</B> מהארץ עד-מעל הפתח, הכרובים והתמרים עשוים; וקיר, ההיכל. 
<B>מא,כא</B> ההיכל, מזוזת רבעה; ופני הקדש, המראה כמראה. 
<B>מא,כב</B> המזבח עץ שלוש אמות גבה וארכו שתים-אמות, ומקצעותיו לו, וארכו וקירתיו, עץ; וידבר אלי--זה השלחן, אשר לפני יהוה. 
<B>מא,כג</B> ושתים דלתות להיכל, ולקדש. 
<B>מא,כד</B> ושתים דלתות, לדלתות:  שתים, מוסבות דלתות--שתים לדלת אחת, ושתי דלתות לאחרת. 
<B>מא,כה</B> ועשויה אליהן אל-דלתות ההיכל, כרובים ותמרים, כאשר עשוים, לקירות; ועב עץ אל-פני האולם, מהחוץ. 
<B>מא,כו</B> וחלונים אטמות ותמרים מפו ומפו, אל-כתפות האולם; וצלעות הבית, והעבים. 
<B>מב,א</B> ויוצאני, אל-החצר החיצונה--הדרך, דרך הצפון; ויבאני אל-הלשכה, אשר נגד הגזרה ואשר-נגד הבנין--אל-הצפון. 
<B>מב,ב</B> אל-פני-ארך אמות המאה, פתח הצפון; והרחב, חמשים אמות. 
<B>מב,ג</B> נגד העשרים, אשר לחצר הפנימי, ונגד רצפה, אשר לחצר החיצונה--אתיק אל-פני-אתיק, בשלשים. 
<B>מב,ד</B> ולפני הלשכות מהלך עשר אמות רחב, אל-הפנימית--דרך, אמה אחת; ופתחיהם, לצפון. 
<B>מב,ה</B> והלשכות העליונת, קצרות:  כי-יוכלו אתיקים מהנה, מהתחתנות ומהתכונות--בנין. 
<B>מב,ו</B> כי משלשות, הנה, ואין להן עמודים, כעמודי החצרות; על-כן נאצל, מהתחתונות ומהתיכנות--מהארץ. 
<B>מב,ז</B> וגדר אשר-לחוץ לעמת הלשכות, דרך החצר החצונה אל-פני הלשכות--ארכו, חמשים אמה. 
<B>מב,ח</B> כי-ארך הלשכות, אשר לחצר החצונה--חמשים אמה; והנה על-פני ההיכל, מאה אמה. 
<B>מב,ט</B> ומתחתה, לשכות (ומתחת, הלשכות) האלה--המבוא (המביא), מהקדים, בבאו להנה, מהחצר החצנה. 
<B>מב,י</B> ברחב גדר החצר, דרך הקדים אל-פני הגזרה ואל-פני הבנין--לשכות. 
<B>מב,יא</B> ודרך, לפניהם, כמראה הלשכות אשר דרך הצפון, כארכן כן רחבן; וכל, מוצאיהן, וכמשפטיהן, וכפתחיהן. 
<B>מב,יב</B> וכפתחי הלשכות, אשר דרך הדרום, פתח, בראש דרך; דרך, בפני הגדרת הגינה, דרך הקדים, בבואן. 
<B>מב,יג</B> ויאמר אלי, לשכות הצפון לשכות הדרום אשר אל-פני הגזרה, הנה לשכות הקדש אשר יאכלו-שם הכהנים אשר-קרובים ליהוה, קדשי הקדשים:  שם יניחו קדשי הקדשים, והמנחה והחטאת והאשם--כי המקום, קדש. 
<B>מב,יד</B> בבאם הכהנים, ולא-יצאו מהקדש אל-החצר החיצונה, ושם יניחו בגדיהם אשר-ישרתו בהן, כי-קדש הנה; ילבשו (ולבשו) בגדים אחרים, וקרבו אל-אשר לעם. 
<B>מב,טו</B> וכלה, את-מדות הבית הפנימי, והוציאני דרך השער, אשר פניו דרך הקדים; ומדדו, סביב סביב. 
<B>מב,טז</B> מדד רוח הקדים, בקנה המדה--חמש-אמות (מאות) קנים בקנה המדה, סביב. 
<B>מב,יז</B> מדד, רוח הצפון--חמש-מאות קנים בקנה המדה, סביב. 
<B>מב,יח</B> את רוח הדרום, מדד--חמש-מאות קנים, בקנה המדה. 
<B>מב,יט</B> סבב, אל-רוח הים; מדד חמש-מאות קנים, בקנה המדה. 
<B>מב,כ</B> לארבע רוחות מדדו, חומה לו סביב סביב--ארך חמש מאות, ורחב חמש מאות:  להבדיל, בין הקדש לחל. 
<B>מג,א</B> ויולכני, אל-השער--שער, אשר פנה דרך הקדים. 
<B>מג,ב</B> והנה, כבוד אלהי ישראל, בא, מדרך הקדים; וקולו, כקול מים רבים, והארץ, האירה מכבדו. 
<B>מג,ג</B> וכמראה המראה אשר ראיתי, כמראה אשר-ראיתי בבאי לשחת את-העיר, ומראות, כמראה אשר ראיתי אל-נהר-כבר; ואפל, אל-פני. 
<B>מג,ד</B> וכבוד יהוה, בא אל-הבית, דרך שער, אשר פניו דרך הקדים. 
<B>מג,ה</B> ותשאני רוח--ותבאני, אל-החצר הפנימי; והנה מלא כבוד-יהוה, הבית. 
<B>מג,ו</B> ואשמע מדבר אלי, מהבית; ואיש, היה עמד אצלי. 
<B>מג,ז</B> ויאמר אלי, בן-אדם את-מקום כסאי ואת-מקום כפות רגלי, אשר אשכן-שם בתוך בני-ישראל, לעולם; ולא יטמאו עוד בית-ישראל שם קדשי המה ומלכיהם, בזנותם, ובפגרי מלכיהם, במותם. 
<B>מג,ח</B> בתתם ספם את-ספי, ומזוזתם אצל מזוזתי, והקיר, ביני וביניהם; וטמאו את-שם קדשי, בתועבותם אשר עשו, ואכל אתם, באפי. 
<B>מג,ט</B> עתה ירחקו את-זנותם, ופגרי מלכיהם--ממני; ושכנתי בתוכם, לעולם.  {ס}</P>

<P><B>מג,י</B> אתה בן-אדם, הגד את-בית-ישראל את-הבית, ויכלמו, מעונותיהם; ומדדו, את-תכנית. 
<B>מג,יא</B> ואם-נכלמו מכל אשר-עשו, צורת הבית ותכונתו ומוצאיו ומובאיו וכל-צורתו ואת כל-חקתיו וכל-צורתו וכל-תורתו הודע אותם, וכתב, לעיניהם; וישמרו את-כל-צורתו, ואת-כל-חקתיו--ועשו אותם. 
<B>מג,יב</B> זאת, תורת הבית:  על-ראש ההר כל-גבלו סביב סביב, קדש קדשים--הנה-זאת, תורת הבית. 
<B>מג,יג</B> ואלה מדות המזבח באמות, אמה אמה וטפח; וחיק האמה ואמה-רחב, וגבולה אל-שפתה סביב זרת האחד, וזה, גב המזבח. 
<B>מג,יד</B> ומחיק הארץ עד-העזרה התחתונה, שתים אמות, ורחב, אמה אחת; ומהעזרה הקטנה עד-העזרה הגדולה, ארבע אמות, ורחב, האמה. 
<B>מג,טו</B> וההראל, ארבע אמות; ומהאראיל ולמעלה, הקרנות ארבע. 
<B>מג,טז</B> והאראיל, שתים עשרה ארך, בשתים עשרה, רחב:  רבוע, אל ארבעת רבעיו. 
<B>מג,יז</B> והעזרה ארבע עשרה ארך, בארבע עשרה רחב, אל, ארבעת רבעיה; והגבול סביב אותה חצי האמה, והחיק-לה אמה סביב, ומעלתהו, פנות קדים. 
<B>מג,יח</B> ויאמר אלי, בן-אדם כה אמר אדני יהוה, אלה חקות המזבח, ביום העשותו--להעלות עליו עולה, ולזרק עליו דם. 
<B>מג,יט</B> ונתתה אל-הכהנים הלוים אשר הם מזרע צדוק הקרבים אלי, נאם אדני יהוה--לשרתני:  פר בן-בקר, לחטאת. 
<B>מג,כ</B> ולקחת מדמו, ונתתה על-ארבע קרנתיו ואל-ארבע פנות העזרה, ואל-הגבול, סביב; וחטאת אותו, וכפרתהו. 
<B>מג,כא</B> ולקחת, את הפר החטאת; ושרפו במפקד הבית, מחוץ למקדש. 
<B>מג,כב</B> וביום, השני, תקריב שעיר-עזים תמים, לחטאת; וחטאו, את-המזבח, כאשר חטאו, בפר. 
<B>מג,כג</B> בכלותך, מחטא--תקריב פר בן-בקר תמים, ואיל מן-הצאן תמים. 
<B>מג,כד</B> והקרבתם, לפני יהוה; והשליכו הכהנים עליהם מלח, והעלו אותם עלה ליהוה. 
<B>מג,כה</B> שבעת ימים, תעשה שעיר-חטאת ליום; ופר בן-בקר ואיל מן-הצאן, תמימים יעשו. 
<B>מג,כו</B> שבעת ימים, יכפרו את-המזבח, וטהרו, אתו; ומלאו, ידו. 
<B>מג,כז</B> ויכלו, את-הימים;  {ס}  והיה ביום השמיני והלאה, יעשו הכהנים על-המזבח את-עולותיכם ואת-שלמיכם, ורצאתי אתכם, נאם אדני יהוה.  {ס}</P>

<P><B>מד,א</B> וישב אתי, דרך שער המקדש החיצון, הפנה, קדים; והוא, סגור. 
<B>מד,ב</B> ויאמר אלי יהוה, השער הזה סגור יהיה לא יפתח ואיש לא-יבא בו--כי יהוה אלהי-ישראל, בא בו; והיה, סגור. 
<B>מד,ג</B> את-הנשיא, נשיא הוא ישב-בו לאכול- (לאכל-) לחם--לפני יהוה; מדרך אולם השער יבוא, ומדרכו יצא. 
<B>מד,ד</B> ויביאני דרך-שער הצפון, אל-פני הבית, וארא, והנה מלא כבוד-יהוה את-בית יהוה; ואפל, אל-פני. 
<B>מד,ה</B> ויאמר אלי יהוה, בן-אדם שים לבך וראה בעיניך ובאזניך שמע את כל-אשר אני מדבר אתך, לכל-חקות בית-יהוה, ולכל-תורתו; ושמת לבך למבוא הבית, בכל מוצאי המקדש. 
<B>מד,ו</B> ואמרת אל-מרי אל-בית ישראל, כה אמר אדני יהוה:  רב-לכם מכל-תועבותיכם, בית ישראל. 
<B>מד,ז</B> בהביאכם בני-נכר, ערלי-לב וערלי בשר, להיות במקדשי, לחללו את-ביתי--בהקריבכם את-לחמי, חלב ודם, ויפרו את-בריתי, אל כל-תועבותיכם. 
<B>מד,ח</B> ולא שמרתם, משמרת קדשי; ותשימון, לשמרי משמרתי במקדשי--לכם.  {ס}</P>

<P><B>מד,ט</B> כה-אמר, אדני יהוה, כל-בן-נכר ערל לב וערל בשר, לא יבוא אל-מקדשי:  לכל-בן-נכר--אשר, בתוך בני ישראל. 
<B>מד,י</B> כי אם-הלוים, אשר רחקו מעלי, בתעות ישראל אשר תעו מעלי, אחרי גלוליהם; ונשאו, עונם. 
<B>מד,יא</B> והיו במקדשי, משרתים, פקדות אל-שערי הבית, ומשרתים את-הבית; המה ישחטו את-העולה ואת-הזבח, לעם, והמה יעמדו לפניהם, לשרתם. 
<B>מד,יב</B> יען, אשר ישרתו אותם לפני גלוליהם, והיו לבית-ישראל, למכשול עון; על-כן נשאתי ידי עליהם, נאם אדני יהוה, ונשאו, עונם. 
<B>מד,יג</B> ולא-יגשו אלי, לכהן לי, ולגשת על-כל-קדשי, אל-קדשי הקדשים; ונשאו, כלמתם, ותועבותם, אשר עשו. 
<B>מד,יד</B> ונתתי אותם, שמרי משמרת הבית--לכל, עבדתו, ולכל אשר יעשה, בו.  {פ}</P>

<P><B>מד,טו</B> והכהנים הלוים בני צדוק, אשר שמרו את-משמרת מקדשי בתעות בני-ישראל מעלי--המה יקרבו אלי, לשרתני; ועמדו לפני, להקריב לי חלב ודם--נאם, אדני יהוה. 
<B>מד,טז</B> המה יבאו אל-מקדשי, והמה יקרבו אל-שלחני--לשרתני; ושמרו, את-משמרתי. 
<B>מד,יז</B> והיה, בבואם אל-שערי החצר הפנימית, בגדי פשתים, ילבשו; ולא-יעלה עליהם, צמר, בשרתם בשערי החצר הפנימית, וביתה. 
<B>מד,יח</B> פארי פשתים, יהיו על-ראשם, ומכנסי פשתים, יהיו על-מתניהם:  לא יחגרו, ביזע. 
<B>מד,יט</B> ובצאתם אל-החצר החיצונה אל-החצר החיצונה, אל-העם, יפשטו את-בגדיהם אשר-המה משרתם בם, והניחו אותם בלשכת הקדש; ולבשו בגדים אחרים, ולא-יקדשו את-העם בבגדיהם. 
<B>מד,כ</B> וראשם לא יגלחו, ופרע לא ישלחו; כסום יכסמו, את-ראשיהם. 
<B>מד,כא</B> ויין לא-ישתו, כל-כהן, בבואם, אל-החצר הפנימית. 
<B>מד,כב</B> ואלמנה, וגרושה, לא-יקחו להם, לנשים:  כי אם-בתולת, מזרע בית ישראל, והאלמנה אשר תהיה אלמנה, מכהן יקחו. 
<B>מד,כג</B> ואת-עמי יורו, בין קדש לחל; ובין-טמא לטהור, יודעם. 
<B>מד,כד</B> ועל-ריב, המה יעמדו לשפט (למשפט)--במשפטי, ושפטהו (ישפטהו); ואת-תורתי ואת-חקתי, בכל-מועדי ישמרו, ואת-שבתותי, יקדשו. 
<B>מד,כה</B> ואל-מת אדם, לא יבוא לטמאה:  כי אם-לאב ולאם ולבן ולבת לאח, ולאחות אשר-לא-היתה לאיש--יטמאו. 
<B>מד,כו</B> ואחרי, טהרתו--שבעת ימים, יספרו-לו. 
<B>מד,כז</B> וביום באו אל-הקדש אל-החצר הפנימית, לשרת בקדש, יקריב, חטאתו--נאם, אדני יהוה. 
<B>מד,כח</B> והיתה להם לנחלה, אני נחלתם; ואחזה, לא-תתנו להם בישראל--אני, אחזתם. 
<B>מד,כט</B> המנחה והחטאת והאשם, המה יאכלום; וכל-חרם בישראל, להם יהיה. 
<B>מד,ל</B> וראשית כל-בכורי כל וכל-תרומת כל, מכל תרומותיכם--לכהנים, יהיה; וראשית ערסותיכם תתנו לכהן, להניח ברכה אל-ביתך. 
<B>מד,לא</B> כל-נבלה וטרפה, מן-העוף ומן-הבהמה--לא יאכלו, הכהנים.  {פ}</P>

<P><B>מה,א</B> ובהפילכם את-הארץ בנחלה, תרימו תרומה ליהוה קדש מן-הארץ--ארך חמשה ועשרים אלף ארך, ורחב עשרה אלף:  קדש-הוא בכל-גבולה, סביב. 
<B>מה,ב</B> יהיה מזה אל-הקדש, חמש מאות בחמש מאות מרבע סביב; וחמשים אמה, מגרש לו סביב. 
<B>מה,ג</B> ומן-המדה הזאת, תמוד, ארך חמש (חמשה) ועשרים אלף, ורחב עשרת אלפים; ובו-יהיה המקדש, קדש קדשים. 
<B>מה,ד</B> קדש מן-הארץ הוא, לכהנים משרתי המקדש יהיה, הקרבים, לשרת את-יהוה; והיה להם מקום לבתים, ומקדש למקדש. 
<B>מה,ה</B> וחמשה ועשרים אלף ארך, ועשרת אלפים רחב; יהיה (והיה) ללוים משרתי הבית להם, לאחזה--עשרים לשכת. 
<B>מה,ו</B> ואחזת העיר תתנו, חמשת אלפים רחב, וארך חמשה ועשרים אלף, לעמת תרומת הקדש--לכל-בית ישראל, יהיה. 
<B>מה,ז</B> ולנשיא מזה ומזה לתרומת הקדש ולאחזת העיר, אל-פני תרומת-הקדש ואל-פני אחזת העיר, מפאת-ים ימה, ומפאת-קדמה קדימה; וארך, לעמות אחד החלקים, מגבול ים, אל-גבול קדימה. 
<B>מה,ח</B> לארץ יהיה-לו לאחזה, בישראל; ולא-יונו עוד נשיאי את-עמי, והארץ יתנו לבית-ישראל לשבטיהם.  {פ}</P>

<P><B>מה,ט</B> כה-אמר אדני יהוה, רב-לכם נשיאי ישראל--חמס ושד הסירו, ומשפט וצדקה עשו; הרימו גרשתיכם מעל עמי, נאם אדני יהוה. 
<B>מה,י</B> מאזני-צדק ואיפת-צדק ובת-צדק, יהי לכם. 
<B>מה,יא</B> האיפה והבת, תכן אחד יהיה--לשאת, מעשר החמר הבת; ועשירת החמר האיפה, אל-החמר יהיה מתכנתו. 
<B>מה,יב</B> והשקל, עשרים גרה; עשרים שקלים חמשה ועשרים שקלים, עשרה וחמשה שקל--המנה, יהיה לכם. 
<B>מה,יג</B> זאת התרומה, אשר תרימו:  ששית האיפה, מחמר החטים, וששיתם האיפה, מחמר השערים. 
<B>מה,יד</B> וחק השמן הבת השמן, מעשר הבת מן-הכר--עשרת הבתים, חמר:  כי-עשרת הבתים, חמר. 
<B>מה,טו</B> ושה-אחת מן-הצאן מן-המאתים ממשקה ישראל, למנחה ולעולה ולשלמים--לכפר עליהם, נאם אדני יהוה.  {פ}</P>

<P><B>מה,טז</B> כל העם הארץ, יהיו אל-התרומה הזאת, לנשיא, בישראל. 
<B>מה,יז</B> ועל-הנשיא יהיה, העולות והמנחה והנסך, בחגים ובחדשים ובשבתות, בכל-מועדי בית ישראל:  הוא-יעשה את-החטאת ואת-המנחה, ואת-העולה ואת-השלמים, לכפר, בעד בית-ישראל.  {ס}</P>

<P><B>מה,יח</B> כה-אמר, אדני יהוה, בראשון באחד לחדש, תקח פר-בן-בקר תמים; וחטאת, את-המקדש. 
<B>מה,יט</B> ולקח הכהן מדם החטאת, ונתן אל-מזוזת הבית, ואל-ארבע פנות העזרה, למזבח; ועל-מזוזת--שער, החצר הפנימית. 
<B>מה,כ</B> וכן תעשה בשבעה בחדש, מאיש שגה ומפתי; וכפרתם, את-הבית. 
<B>מה,כא</B> בראשון בארבעה עשר יום, לחדש, יהיה לכם, הפסח; חג--שבעות ימים, מצות יאכל. 
<B>מה,כב</B> ועשה הנשיא, ביום ההוא, בעדו, ובעד כל-עם הארץ--פר, חטאת. 
<B>מה,כג</B> ושבעת ימי-החג יעשה עולה ליהוה, שבעת פרים ושבעת אילים תמימם ליום, שבעת, הימים; וחטאת, שעיר עזים ליום. 
<B>מה,כד</B> ומנחה, איפה לפר ואיפה לאיל--יעשה; ושמן, הין לאיפה. 
<B>מה,כה</B> בשביעי בחמשה עשר יום לחדש, בחג, יעשה כאלה, שבעת הימים:  כחטאת, כעלה, וכמנחה, וכשמן.  {ס}</P>

<P><B>מו,א</B> כה-אמר, אדני יהוה, שער החצר הפנימית הפנה קדים, יהיה סגור ששת ימי המעשה; וביום השבת יפתח, וביום החדש יפתח. 
<B>מו,ב</B> ובא הנשיא דרך אולם השער מחוץ, ועמד על-מזוזת השער, ועשו הכהנים את-עולתו ואת-שלמיו, והשתחוה על-מפתן השער ויצא; והשער לא-יסגר, עד-הערב. 
<B>מו,ג</B> והשתחוו עם-הארץ, פתח השער ההוא, בשבתות, ובחדשים--לפני, יהוה. 
<B>מו,ד</B> והעלה, אשר-יקרב הנשיא ליהוה:  ביום השבת, ששה כבשים תמימם--ואיל תמים. 
<B>מו,ה</B> ומנחה איפה לאיל, ולכבשים מנחה מתת ידו; ושמן, הין לאיפה.  {ס}</P>

<P><B>מו,ו</B> וביום החדש, פר בן-בקר תמימם; וששת כבשים ואיל, תמימם יהיו. 
<B>מו,ז</B> ואיפה לפר ואיפה לאיל, יעשה מנחה, ולכבשים, כאשר תשיג ידו; ושמן, הין לאיפה. 
<B>מו,ח</B> ובבוא, הנשיא--דרך אולם השער יבוא, ובדרכו יצא. 
<B>מו,ט</B> ובבוא עם-הארץ לפני יהוה, במועדים, הבא דרך-שער צפון להשתחות יצא דרך-שער נגב, והבא דרך-שער נגב יצא דרך-שער צפונה:  לא ישוב, דרך השער אשר-בא בו--כי נכחו, יצאו (יצא). 
<B>מו,י</B> והנשיא--בתוכם בבואם יבוא, ובצאתם יצאו. 
<B>מו,יא</B> ובחגים ובמועדים, תהיה המנחה איפה לפר ואיפה לאיל, ולכבשים, מתת ידו; ושמן, הין לאיפה.  {פ}</P>

<P><B>מו,יב</B> וכי-יעשה הנשיא נדבה עולה או-שלמים, נדבה ליהוה, ופתח לו את-השער הפנה קדים, ועשה את-עלתו ואת-שלמיו כאשר יעשה ביום השבת; ויצא וסגר את-השער, אחרי צאתו. 
<B>מו,יג</B> וכבש בן-שנתו תמים, תעשה עולה ליום--ליהוה:  בבקר בבקר, תעשה אתו. 
<B>מו,יד</B> ומנחה תעשה עליו בבקר בבקר, ששית האיפה, ושמן שלישית ההין, לרס את-הסלת:  מנחה, ליהוה--חקות עולם, תמיד. 
<B>מו,טו</B> ועשו (יעשו) את-הכבש ואת-המנחה ואת-השמן, בבקר בבקר:  עולת, תמיד.  {ס}</P>

<P><B>מו,טז</B> כה-אמר אדני יהוה, כי-יתן הנשיא מתנה לאיש מבניו--נחלתו היא, לבניו תהיה:  אחזתם היא, בנחלה.  {ס}</P>

<P><B>מו,יז</B> וכי-יתן מתנה מנחלתו, לאחד מעבדיו--והיתה לו עד-שנת הדרור, ושבת לנשיא; אך, נחלתו--בניו, להם תהיה. 
<B>מו,יח</B> ולא-יקח הנשיא מנחלת העם, להונתם מאחזתם--מאחזתו, ינחל את-בניו:  למען אשר לא-יפצו עמי, איש מאחזתו. 
<B>מו,יט</B> ויביאני במבוא, אשר על-כתף השער, אל-הלשכות הקדש אל-הכהנים, הפנות צפונה; והנה-שם מקום, בירכתם (בירכתים) ימה. 
<B>מו,כ</B> ויאמר אלי--זה המקום אשר יבשלו-שם הכהנים, את-האשם ואת-החטאת:  אשר יאפו את-המנחה, לבלתי הוציא אל-החצר החיצונה לקדש את-העם. 
<B>מו,כא</B> ויוציאני, אל-החצר החיצונה, ויעברני, אל-ארבעת מקצועי החצר; והנה חצר במקצע החצר, חצר במקצע החצר. 
<B>מו,כב</B> בארבעת מקצעות החצר, חצרות קטרות--ארבעים ארך, ושלשים רחב:  מדה אחת, לארבעתם מהקצעות. 
<B>מו,כג</B> וטור סביב בהם סביב, לארבעתם; ומבשלות עשוי, מתחת הטירות סביב. 
<B>מו,כד</B> ויאמר, אלי:  אלה בית המבשלים, אשר יבשלו-שם משרתי הבית את-זבח העם. 
<B>מז,א</B> וישבני, אל-פתח הבית, והנה-מים יצאים מתחת מפתן הבית קדימה, כי-פני הבית קדים; והמים ירדים, מתחת מכתף הבית הימנית, מנגב, למזבח. 
<B>מז,ב</B> ויוצאני, דרך-שער צפונה, ויסבני דרך חוץ, אל-שער החוץ דרך הפונה קדים; והנה-מים מפכים, מן-הכתף הימנית. 
<B>מז,ג</B> בצאת-האיש קדים, וקו בידו; וימד אלף באמה, ויעברני במים מי אפסים. 
<B>מז,ד</B> וימד אלף, ויעברני במים מים ברכים; וימד אלף, ויעברני מי מתנים. 
<B>מז,ה</B> וימד אלף--נחל, אשר לא-אוכל לעבר:  כי-גאו המים מי שחו, נחל אשר לא-יעבר. 
<B>מז,ו</B> ויאמר אלי, הראית בן-אדם; ויולכני וישבני, שפת הנחל. 
<B>מז,ז</B> בשובני--והנה אל-שפת הנחל, עץ רב מאד:  מזה, ומזה. 
<B>מז,ח</B> ויאמר אלי, המים האלה יוצאים אל-הגלילה הקדמונה, וירדו, על-הערבה; ובאו הימה, אל-הימה המוצאים ונרפאו המים. 
<B>מז,ט</B> והיה כל-נפש חיה אשר-ישרץ אל כל-אשר יבוא שם נחלים, יחיה, והיה הדגה, רבה מאד:  כי באו שמה המים האלה, וירפאו וחי--כל אשר-יבוא שמה, הנחל. 
<B>מז,י</B> והיה יעמדו (עמדו) עליו דוגים, מעין גדי ועד-עין עגלים--משטוח לחרמים, יהיו; למינה תהיה דגתם, כדגת הים הגדול רבה מאד. 
<B>מז,יא</B> בצאתו וגבאיו ולא ירפאו, למלח נתנו. 
<B>מז,יב</B> ועל-הנחל יעלה על-שפתו מזה ומזה כל-עץ-מאכל לא-יבול עלהו ולא-יתם פריו, לחדשיו יבכר--כי מימיו, מן-המקדש המה יוצאים; והיו (והיה) פריו למאכל, ועלהו לתרופה.  {פ}</P>

<P><B>מז,יג</B> כה אמר, אדני יהוה, גה גבול אשר תתנחלו את-הארץ, לשני עשר שבטי ישראל--יוסף, חבלים. 
<B>מז,יד</B> ונחלתם אותה, איש כאחיו, אשר נשאתי את-ידי, לתתה לאבתיכם; ונפלה הארץ הזאת, לכם--בנחלה. 
<B>מז,טו</B> וזה, גבול הארץ:  לפאת צפונה מן-הים הגדול, הדרך חתלן--לבוא צדדה. 
<B>מז,טז</B> חמת ברותה, סברים, אשר בין-גבול דמשק, ובין גבול חמת; חצר, התיכון, אשר, אל-גבול חורן. 
<B>מז,יז</B> והיה גבול מן-הים, חצר עינון גבול דמשק, וצפון צפונה, וגבול חמת; ואת, פאת צפון. 
<B>מז,יח</B> ופאת קדים מבין חורן ומבין-דמשק ומבין הגלעד ומבין ארץ ישראל, הירדן--מגבול על-הים הקדמוני, תמדו; ואת, פאת קדימה. 
<B>מז,יט</B> ופאת, נגב תימנה, מתמר עד-מי מריבות קדש, נחלה אל-הים הגדול; ואת פאת-תימנה, נגבה. 
<B>מז,כ</B> ופאת-ים, הים הגדול, מגבול, עד-נכח לבוא חמת; זאת, פאת-ים. 
<B>מז,כא</B> וחלקתם את-הארץ הזאת, לכם--לשבטי ישראל. 
<B>מז,כב</B> והיה, תפלו אותה בנחלה, לכם ולהגרים הגרים בתוככם, אשר-הולדו בנים בתוככם; והיו לכם, כאזרח בבני ישראל--אתכם יפלו בנחלה, בתוך שבטי ישראל. 
<B>מז,כג</B> והיה בשבט, אשר-גר הגר אתו--שם תתנו נחלתו, נאם אדני יהוה.  {פ}</P>

<P><B>מח,א</B> ואלה, שמות השבטים:  מקצה צפונה אל-יד דרך-חתלן לבוא-חמת חצר עינן גבול דמשק צפונה, אל-יד חמת, והיו-לו פאת-קדים הים, דן אחד. 
<B>מח,ב</B> ועל גבול דן, מפאת קדים עד-פאת-ימה--אשר אחד. 
<B>מח,ג</B> ועל גבול אשר, מפאת קדימה ועד-פאת-ימה--נפתלי אחד. 
<B>מח,ד</B> ועל גבול נפתלי, מפאת קדמה עד-פאת-ימה--מנשה אחד. 
<B>מח,ה</B> ועל גבול מנשה, מפאת קדמה עד-פאת-ימה--אפרים אחד. 
<B>מח,ו</B> ועל גבול אפרים, מפאת קדים ועד-פאת-ימה--ראובן אחד. 
<B>מח,ז</B> ועל גבול ראובן, מפאת קדים עד-פאת-ימה--יהודה אחד. 
<B>מח,ח</B> ועל גבול יהודה, מפאת קדים עד-פאת-ימה--תהיה התרומה אשר-תרימו חמשה ועשרים אלף רחב, וארך כאחד החלקים מפאת קדימה עד-פאת-ימה, והיה המקדש, בתוכו. 
<B>מח,ט</B> התרומה, אשר תרימו ליהוה--ארך, חמשה ועשרים אלף, ורחב, עשרת אלפים. 
<B>מח,י</B> ולאלה תהיה תרומת-הקדש, לכהנים--צפונה חמשה ועשרים אלף וימה רחב עשרת אלפים, וקדימה רחב עשרת אלפים ונגבה ארך חמשה ועשרים אלף; והיה מקדש-יהוה, בתוכו. 
<B>מח,יא</B> לכהנים המקדש מבני צדוק, אשר שמרו משמרתי--אשר לא-תעו, בתעות בני ישראל, כאשר תעו, הלוים. 
<B>מח,יב</B> והיתה להם תרומיה מתרומת הארץ, קדש קדשים--אל-גבול, הלוים. 
<B>מח,יג</B> והלוים, לעמת גבול הכהנים, חמשה ועשרים אלף ארך, ורחב עשרת אלפים; כל-ארך, חמשה ועשרים אלף, ורחב, עשרת אלפים. 
<B>מח,יד</B> ולא-ימכרו ממנו, ולא ימר ולא יעבור (יעביר)--ראשית הארץ:  כי-קדש, ליהוה. 
<B>מח,טו</B> וחמשת אלפים הנותר ברחב, על-פני חמשה ועשרים אלף--חל-הוא לעיר, למושב ולמגרש; והיתה העיר, בתוכה. 
<B>מח,טז</B> ואלה, מדותיה--פאת צפון חמש מאות וארבעת אלפים, ופאת-נגב חמש חמש (  ) מאות וארבעת אלפים; ומפאת קדים, חמש מאות וארבעת אלפים, ופאת-ימה, חמש מאות וארבעת אלפים. 
<B>מח,יז</B> והיה מגרש, לעיר--צפונה חמשים ומאתים, ונגבה חמשים ומאתים; וקדימה חמשים ומאתים, וימה חמשים ומאתים. 
<B>מח,יח</B> והנותר בארך לעמת תרומת הקדש, עשרת אלפים קדימה ועשרת אלפים ימה, והיה, לעמת תרומת הקדש; והיתה תבואתה ללחם, לעבדי העיר. 
<B>מח,יט</B> והעבד, העיר--יעבדוהו, מכל שבטי ישראל. 
<B>מח,כ</B> כל-התרומה, חמשה ועשרים אלף, בחמשה ועשרים, אלף:  רביעית, תרימו את-תרומת הקדש, אל-אחזת, העיר. 
<B>מח,כא</B> והנותר לנשיא מזה ומזה לתרומת-הקדש ולאחזת העיר אל-פני חמשה ועשרים אלף תרומה, עד-גבול קדימה, וימה על-פני חמשה ועשרים אלף על-גבול ימה, לעמת חלקים לנשיא; והיתה תרומת הקדש, ומקדש הבית בתוכה. 
<B>מח,כב</B> ומאחזת הלוים ומאחזת העיר, בתוך אשר לנשיא יהיה:  בין גבול יהודה, ובין גבול בנימן--לנשיא, יהיה. 
<B>מח,כג</B> ויתר, השבטים:  מפאת קדימה עד-פאת-ימה, בנימן אחד. 
<B>מח,כד</B> ועל גבול בנימן, מפאת קדימה עד-פאת-ימה--שמעון אחד. 
<B>מח,כה</B> ועל גבול שמעון, מפאת קדימה עד-פאת-ימה--יששכר אחד. 
<B>מח,כו</B> ועל גבול יששכר, מפאת קדימה עד-פאת-ימה--זבולן אחד. 
<B>מח,כז</B> ועל גבול זבולן, מפאת קדמה עד-פאת-ימה--גד אחד. 
<B>מח,כח</B> ועל גבול גד, אל-פאת נגב תימנה:  והיה גבול מתמר, מי מריבת קדש, נחלה, על-הים הגדול. 
<B>מח,כט</B> זאת הארץ אשר-תפילו מנחלה, לשבטי ישראל; ואלה, מחלקותם--נאם, אדני יהוה.  {ס}</P>

<P><B>מח,ל</B> ואלה, תוצאת העיר:  מפאת צפון, חמש מאות וארבעת אלפים מדה. 
<B>מח,לא</B> ושערי העיר, על-שמות שבטי ישראל, שערים שלושה, צפונה--שער ראובן אחד, שער יהודה אחד, שער לוי, אחד. 
<B>מח,לב</B> ואל-פאת קדימה, חמש מאות וארבעת אלפים, ושערים, שלשה--ושער יוסף אחד, שער בנימן אחד, שער דן, אחד. 
<B>מח,לג</B> ופאת-נגבה, חמש מאות וארבעת אלפים מדה, ושערים, שלשה--שער שמעון אחד, שער יששכר אחד, שער זבולן, אחד. 
<B>מח,לד</B> פאת-ימה, חמש מאות וארבעת אלפים, שעריהם, שלשה--שער גד אחד, שער אשר אחד, שער נפתלי, אחד. 
<B>מח,לה</B> סביב, שמנה עשר אלף; ושם-העיר מיום, יהוה שמה.  {ש}</P>
</BODY></HTML>
