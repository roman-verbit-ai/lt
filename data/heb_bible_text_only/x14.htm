<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יואל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יואל</H1>

<P><B>א,א</B> דבר-יהוה אשר היה, אל-יואל בן-פתואל. 
<B>א,ב</B> שמעו-זאת, הזקנים, והאזינו, כל יושבי הארץ; ההיתה זאת בימיכם, ואם בימי אבתיכם. 
<B>א,ג</B> עליה, לבניכם ספרו; ובניכם, לבניהם, ובניהם, לדור אחר. 
<B>א,ד</B> יתר הגזם אכל הארבה, ויתר הארבה אכל הילק; ויתר הילק, אכל החסיל. 
<B>א,ה</B> הקיצו שכורים ובכו, והיללו כל-שתי יין; על-עסיס, כי נכרת מפיכם. 
<B>א,ו</B> כי-גוי עלה על-ארצי, עצום ואין מספר; שניו שני אריה, ומתלעות לביא לו. 
<B>א,ז</B> שם גפני לשמה, ותאנתי לקצפה; חשף חשפה והשליך, הלבינו שריגיה. 
<B>א,ח</B> אלי, כבתולה חגרת-שק על-בעל נעוריה. 
<B>א,ט</B> הכרת מנחה ונסך, מבית יהוה; אבלו, הכהנים, משרתי, יהוה. 
<B>א,י</B> שדד שדה, אבלה אדמה:  כי שדד דגן, הוביש תירוש אמלל יצהר. 
<B>א,יא</B> הבישו אכרים, הילילו כרמים, על-חטה, ועל-שערה:  כי אבד, קציר שדה. 
<B>א,יב</B> הגפן הובישה, והתאנה אמללה; רמון גם-תמר ותפוח, כל-עצי השדה יבשו--כי-הביש ששון, מן-בני אדם.  {ס}</P>

<P><B>א,יג</B> חגרו וספדו הכהנים, הילילו משרתי מזבח--באו לינו בשקים, משרתי אלהי:  כי נמנע מבית אלהיכם, מנחה ונסך. 
<B>א,יד</B> קדשו-צום, קראו עצרה--אספו זקנים כל ישבי הארץ, בית יהוה אלהיכם; וזעקו, אל-יהוה. 
<B>א,טו</B> אהה, ליום:  כי קרוב יום יהוה, וכשד משדי יבוא. 
<B>א,טז</B> הלוא נגד עינינו, אכל נכרת; מבית אלהינו, שמחה וגיל. 
<B>א,יז</B> עבשו פרדות, תחת מגרפתיהם--נשמו אצרות, נהרסו ממגרות:  כי הביש, דגן. 
<B>א,יח</B> מה-נאנחה בהמה, נבכו עדרי בקר--כי אין מרעה, להם; גם-עדרי הצאן, נאשמו. 
<B>א,יט</B> אליך יהוה, אקרא:  כי אש, אכלה נאות מדבר, ולהבה, להטה כל-עצי השדה. 
<B>א,כ</B> גם-בהמות שדה, תערוג אליך:  כי יבשו, אפיקי מים, ואש, אכלה נאות המדבר.  {ס}</P>

<P><B>ב,א</B> תקעו שופר בציון, והריעו בהר קדשי--ירגזו, כל ישבי הארץ:  כי-בא יום-יהוה, כי קרוב. 
<B>ב,ב</B> יום חשך ואפלה, יום ענן וערפל, כשחר, פרש על-ההרים; עם, רב ועצום--כמהו לא נהיה מן-העולם, ואחריו לא יוסף עד-שני דור ודור. 
<B>ב,ג</B> לפניו אכלה אש, ואחריו תלהט להבה; כגן-עדן הארץ לפניו, ואחריו מדבר שממה, וגם-פליטה, לא-היתה לו. 
<B>ב,ד</B> כמראה סוסים, מראהו; וכפרשים, כן ירוצון. 
<B>ב,ה</B> כקול מרכבות, על-ראשי ההרים ירקדון--כקול להב אש, אכלה קש; כעם עצום, ערוך מלחמה. 
<B>ב,ו</B> מפניו, יחילו עמים; כל-פנים, קבצו פארור. 
<B>ב,ז</B> כגבורים ירצון, כאנשי מלחמה יעלו חומה; ואיש בדרכיו ילכון, ולא יעבטון ארחותם. 
<B>ב,ח</B> ואיש אחיו לא ידחקון, גבר במסלתו ילכון; ובעד השלח יפלו, לא יבצעו. 
<B>ב,ט</B> בעיר ישקו, בחומה ירצון--בבתים, יעלו; בעד החלונים יבאו, כגנב. 
<B>ב,י</B> לפניו רגזה ארץ, רעשו שמים; שמש וירח קדרו, וכוכבים אספו נגהם. 
<B>ב,יא</B> ויהוה, נתן קולו לפני חילו--כי רב מאד מחנהו, כי עצום עשה דברו:  כי-גדול יום-יהוה ונורא מאד, ומי יכילנו. 
<B>ב,יב</B> וגם-עתה, נאם-יהוה, שבו עדי, בכל-לבבכם; ובצום ובבכי, ובמספד. 
<B>ב,יג</B> וקרעו לבבכם ואל-בגדיכם, ושובו אל-יהוה אלהיכם:  כי-חנון ורחום, הוא--ארך אפים ורב-חסד, ונחם על-הרעה. 
<B>ב,יד</B> מי יודע, ישוב ונחם; והשאיר אחריו, ברכה--מנחה ונסך, ליהוה אלהיכם.  {פ}</P>

<P><B>ב,טו</B> תקעו שופר, בציון; קדשו-צום, קראו עצרה. 
<B>ב,טז</B> אספו-עם קדשו קהל, קבצו זקנים--אספו עוללים, וינקי שדים:  יצא חתן מחדרו, וכלה מחפתה. 
<B>ב,יז</B> בין האולם, ולמזבח, יבכו הכהנים, משרתי יהוה; ויאמרו חוסה יהוה על-עמך, ואל-תתן נחלתך לחרפה למשל-בם גוים--למה יאמרו בעמים, איה אלהיהם. 
<B>ב,יח</B> ויקנא יהוה, לארצו; ויחמל, על-עמו. 
<B>ב,יט</B> ויען יהוה ויאמר לעמו, הנני שלח לכם את-הדגן והתירוש והיצהר, ושבעתם, אתו; ולא-אתן אתכם עוד חרפה, בגוים. 
<B>ב,כ</B> ואת-הצפוני ארחיק מעליכם, והדחתיו אל-ארץ ציה ושממה--את-פניו אל-הים הקדמני, וספו אל-הים האחרון; ועלה באשו, ותעל צחנתו--כי הגדיל, לעשות. 
<B>ב,כא</B> אל-תיראי, אדמה; גילי ושמחי, כי-הגדיל יהוה לעשות. 
<B>ב,כב</B> אל-תיראו בהמות שדי, כי דשאו נאות מדבר:  כי-עץ נשא פריו, תאנה וגפן נתנו חילם. 
<B>ב,כג</B> ובני ציון, גילו ושמחו ביהוה אלהיכם, כי-נתן לכם את-המורה, לצדקה; ויורד לכם, גשם מורה ומלקוש--בראשון. 
<B>ב,כד</B> ומלאו הגרנות, בר; והשיקו היקבים, תירוש ויצהר. 
<B>ב,כה</B> ושלמתי לכם, את-השנים, אשר אכל הארבה, הילק והחסיל והגזם:  חילי, הגדול, אשר שלחתי, בכם. 
<B>ב,כו</B> ואכלתם אכול, ושבוע, והללתם את-שם יהוה אלהיכם, אשר-עשה עמכם להפליא; ולא-יבשו עמי, לעולם. 
<B>ב,כז</B> וידעתם, כי בקרב ישראל אני, ואני יהוה אלהיכם, ואין עוד; ולא-יבשו עמי, לעולם.  {פ}</P>

<P><B>ג,א</B> והיה אחרי-כן, אשפוך את-רוחי על-כל-בשר, ונבאו, בניכם ובנותיכם; זקניכם, חלמות יחלמון--בחוריכם, חזינות יראו. 
<B>ג,ב</B> וגם על-העבדים, ועל-השפחות, בימים ההמה, אשפוך את-רוחי. 
<B>ג,ג</B> ונתתי, מופתים, בשמים, ובארץ:  דם ואש, ותימרות עשן. 
<B>ג,ד</B> השמש יהפך לחשך, והירח לדם--לפני, בוא יום יהוה, הגדול, והנורא. 
<B>ג,ה</B> והיה, כל אשר-יקרא בשם יהוה--ימלט:  כי בהר-ציון ובירושלם תהיה פליטה, כאשר אמר יהוה, ובשרידים, אשר יהוה קרא. 
<B>ד,א</B> כי, הנה בימים ההמה--ובעת ההיא:  אשר אשוב (אשיב) את-שבות יהודה, וירושלם. 
<B>ד,ב</B> וקבצתי, את-כל-הגוים, והורדתים, אל-עמק יהושפט; ונשפטתי עמם שם, על-עמי ונחלתי ישראל אשר פזרו בגוים, ואת-ארצי, חלקו. 
<B>ד,ג</B> ואל-עמי, ידו גורל; ויתנו הילד בזונה, והילדה מכרו ביין וישתו. 
<B>ד,ד</B> וגם מה-אתם לי, צר וצידון, וכל, גלילות פלשת; הגמול, אתם משלמים עלי, ואם-גמלים אתם עלי, קל מהרה אשיב גמלכם בראשכם. 
<B>ד,ה</B> אשר-כספי וזהבי, לקחתם; ומחמדי, הטבים, הבאתם, להיכליכם. 
<B>ד,ו</B> ובני יהודה ובני ירושלם, מכרתם לבני היונים, למען הרחיקם, מעל גבולם. 
<B>ד,ז</B> הנני מעירם--מן-המקום, אשר-מכרתם אתם שמה; והשבתי גמלכם, בראשכם. 
<B>ד,ח</B> ומכרתי את-בניכם ואת-בנותיכם, ביד בני יהודה, ומכרום לשבאים, אל-גוי רחוק:  כי יהוה, דבר.  {פ}</P>

<P><B>ד,ט</B> קראו-זאת, בגוים, קדשו, מלחמה; העירו, הגבורים--יגשו יעלו, כל אנשי המלחמה. 
<B>ד,י</B> כתו אתיכם לחרבות, ומזמרתיכם לרמחים; החלש, יאמר גבור אני. 
<B>ד,יא</B> עושו ובאו כל-הגוים מסביב, ונקבצו; שמה, הנחת יהוה גבוריך. 
<B>ד,יב</B> יעורו ויעלו הגוים, אל-עמק יהושפט:  כי שם, אשב לשפט את-כל-הגוים--מסביב. 
<B>ד,יג</B> שלחו מגל, כי בשל קציר; באו רדו, כי-מלאה גת--השיקו היקבים, כי רבה רעתם. 
<B>ד,יד</B> המונים המונים, בעמק החרוץ:  כי קרוב יום יהוה, בעמק החרוץ. 
<B>ד,טו</B> שמש וירח, קדרו; וכוכבים, אספו נגהם. 
<B>ד,טז</B> ויהוה מציון ישאג, ומירושלם יתן קולו, ורעשו, שמים וארץ; ויהוה מחסה לעמו, ומעוז לבני ישראל. 
<B>ד,יז</B> וידעתם, כי אני יהוה אלהיכם, שכן, בציון הר-קדשי; והיתה ירושלם קדש, וזרים לא-יעברו-בה עוד.  {ס}</P>

<P><B>ד,יח</B> והיה ביום ההוא יטפו ההרים עסיס, והגבעות תלכנה חלב, וכל-אפיקי יהודה, ילכו מים; ומעין, מבית יהוה יצא, והשקה, את-נחל השטים. 
<B>ד,יט</B> מצרים, לשממה תהיה, ואדום, למדבר שממה תהיה; מחמס בני יהודה, אשר-שפכו דם-נקיא בארצם. 
<B>ד,כ</B> ויהודה, לעולם תשב; וירושלם, לדור ודור. 
<B>ד,כא</B> ונקיתי, דמם לא-נקיתי; ויהוה, שכן בציון.  {ש}</P>
</BODY></HTML>
