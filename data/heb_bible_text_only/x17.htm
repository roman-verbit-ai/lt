<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יונה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יונה</H1>

<P><B>א,א</B> ויהי, דבר-יהוה, אל-יונה בן-אמתי, לאמר. 
<B>א,ב</B> קום לך אל-נינוה, העיר הגדולה--וקרא עליה:  כי-עלתה רעתם, לפני. 
<B>א,ג</B> ויקם יונה לברח תרשישה, מלפני יהוה; וירד יפו וימצא אניה באה תרשיש, ויתן שכרה וירד בה לבוא עמהם תרשישה, מלפני, יהוה. 
<B>א,ד</B> ויהוה, הטיל רוח-גדולה אל-הים, ויהי סער-גדול, בים; והאניה, חשבה להשבר. 
<B>א,ה</B> וייראו המלחים, ויזעקו איש אל-אלהיו, ויטלו את-הכלים אשר באניה אל-הים, להקל מעליהם; ויונה, ירד אל-ירכתי הספינה, וישכב, וירדם. 
<B>א,ו</B> ויקרב אליו רב החבל, ויאמר לו מה-לך נרדם; קום, קרא אל-אלהיך--אולי יתעשת האלהים לנו, ולא נאבד. 
<B>א,ז</B> ויאמרו איש אל-רעהו, לכו ונפילה גורלות, ונדעה, בשלמי הרעה הזאת לנו; ויפלו, גורלות, ויפל הגורל, על-יונה. 
<B>א,ח</B> ויאמרו אליו--הגידה-נא לנו, באשר למי-הרעה הזאת לנו:  מה-מלאכתך, ומאין תבוא--מה ארצך, ואי-מזה עם אתה. 
<B>א,ט</B> ויאמר אליהם, עברי אנכי; ואת-יהוה אלהי השמים, אני ירא, אשר-עשה את-הים, ואת-היבשה. 
<B>א,י</B> וייראו האנשים יראה גדולה, ויאמרו אליו מה-זאת עשית:  כי-ידעו האנשים, כי-מלפני יהוה הוא ברח--כי הגיד, להם. 
<B>א,יא</B> ויאמרו אליו מה-נעשה לך, וישתק הים מעלינו:  כי הים, הולך וסער. 
<B>א,יב</B> ויאמר אליהם, שאוני והטילני אל-הים, וישתק הים, מעליכם:  כי, יודע אני, כי בשלי, הסער הגדול הזה עליכם. 
<B>א,יג</B> ויחתרו האנשים, להשיב אל-היבשה--ולא יכלו:  כי הים, הולך וסער עליהם. 
<B>א,יד</B> ויקראו אל-יהוה ויאמרו, אנה יהוה אל-נא נאבדה בנפש האיש הזה, ואל-תתן עלינו, דם נקיא:  כי-אתה יהוה, כאשר חפצת עשית. 
<B>א,טו</B> וישאו, את-יונה, ויטלהו, אל-הים; ויעמד הים, מזעפו. 
<B>א,טז</B> וייראו האנשים יראה גדולה, את-יהוה; ויזבחו-זבח, ליהוה, וידרו, נדרים. 
<B>ב,א</B> וימן יהוה דג גדול, לבלע את-יונה; ויהי יונה במעי הדג, שלשה ימים ושלשה לילות. 
<B>ב,ב</B> ויתפלל יונה, אל-יהוה אלהיו, ממעי, הדגה. 
<B>ב,ג</B> ויאמר, קראתי מצרה לי אל-יהוה--ויענני; מבטן שאול שועתי, שמעת קולי. 
<B>ב,ד</B> ותשליכני מצולה בלבב ימים, ונהר יסבבני; כל-משבריך וגליך, עלי עברו. 
<B>ב,ה</B> ואני אמרתי, נגרשתי מנגד עיניך; אך אוסיף להביט, אל-היכל קדשך. 
<B>ב,ו</B> אפפוני מים עד-נפש, תהום יסבבני; סוף, חבוש לראשי. 
<B>ב,ז</B> לקצבי הרים ירדתי, הארץ ברחיה בעדי לעולם; ותעל משחת חיי, יהוה אלהי. 
<B>ב,ח</B> בהתעטף עלי נפשי, את-יהוה זכרתי; ותבוא אליך תפלתי, אל-היכל קדשך. 
<B>ב,ט</B> משמרים, הבלי-שוא--חסדם, יעזבו. 
<B>ב,י</B> ואני, בקול תודה אזבחה-לך, אשר נדרתי, אשלמה:  ישועתה, ליהוה.  {ס}</P>

<P><B>ב,יא</B> ויאמר יהוה, לדג; ויקא את-יונה, אל-היבשה.  {פ}</P>

<P><B>ג,א</B> ויהי דבר-יהוה אל-יונה, שנית לאמר. 
<B>ג,ב</B> קום לך אל-נינוה, העיר הגדולה; וקרא אליה את-הקריאה, אשר אנכי דבר אליך. 
<B>ג,ג</B> ויקם יונה, וילך אל-נינוה--כדבר יהוה; ונינוה, היתה עיר-גדולה לאלהים--מהלך, שלשת ימים. 
<B>ג,ד</B> ויחל יונה לבוא בעיר, מהלך יום אחד; ויקרא, ויאמר, עוד ארבעים יום, ונינוה נהפכת. 
<B>ג,ה</B> ויאמינו אנשי נינוה, באלהים; ויקראו-צום וילבשו שקים, מגדולם ועד-קטנם. 
<B>ג,ו</B> ויגע הדבר, אל-מלך נינוה, ויקם מכסאו, ויעבר אדרתו מעליו; ויכס שק, וישב על-האפר. 
<B>ג,ז</B> ויזעק, ויאמר בנינוה, מטעם המלך וגדליו, לאמר:  האדם והבהמה הבקר והצאן, אל-יטעמו מאומה--אל-ירעו, ומים אל-ישתו. 
<B>ג,ח</B> ויתכסו שקים, האדם והבהמה, ויקראו אל-אלהים, בחזקה; וישבו, איש מדרכו הרעה, ומן-החמס, אשר בכפיהם. 
<B>ג,ט</B> מי-יודע ישוב, ונחם האלהים; ושב מחרון אפו, ולא נאבד. 
<B>ג,י</B> וירא האלהים את-מעשיהם, כי-שבו מדרכם הרעה; וינחם האלהים, על-הרעה אשר-דבר לעשות-להם--ולא עשה. 
<B>ד,א</B> וירע אל-יונה, רעה גדולה; ויחר, לו. 
<B>ד,ב</B> ויתפלל אל-יהוה ויאמר, אנה יהוה הלוא-זה דברי עד-היותי על-אדמתי--על-כן קדמתי, לברח תרשישה:  כי ידעתי, כי אתה אל-חנון ורחום, ארך אפים ורב-חסד, ונחם על-הרעה. 
<B>ד,ג</B> ועתה יהוה, קח-נא את-נפשי ממני:  כי טוב מותי, מחיי.  {ס}</P>

<P><B>ד,ד</B> ויאמר יהוה, ההיטב חרה לך. 
<B>ד,ה</B> ויצא יונה מן-העיר, וישב מקדם לעיר; ויעש לו שם סכה, וישב תחתיה בצל, עד אשר יראה, מה-יהיה בעיר. 
<B>ד,ו</B> וימן יהוה-אלהים קיקיון ויעל מעל ליונה, להיות צל על-ראשו, להציל לו, מרעתו; וישמח יונה על-הקיקיון, שמחה גדולה. 
<B>ד,ז</B> וימן האלהים תולעת, בעלות השחר למחרת; ותך את-הקיקיון, וייבש. 
<B>ד,ח</B> ויהי כזרח השמש, וימן אלהים רוח קדים חרישית, ותך השמש על-ראש יונה, ויתעלף; וישאל את-נפשו, למות, ויאמר, טוב מותי מחיי. 
<B>ד,ט</B> ויאמר אלהים אל-יונה, ההיטב חרה-לך על-הקיקיון; ויאמר, היטב חרה-לי עד-מות. 
<B>ד,י</B> ויאמר יהוה--אתה חסת על-הקיקיון, אשר לא-עמלת בו ולא גדלתו:  שבן-לילה היה, ובן-לילה אבד. 
<B>ד,יא</B> ואני לא אחוס, על-נינוה העיר הגדולה--אשר יש-בה הרבה משתים-עשרה רבו אדם, אשר לא-ידע בין-ימינו לשמאלו, ובהמה, רבה.  {ש}</P>
</BODY></HTML>
