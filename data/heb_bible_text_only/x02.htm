<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - שמות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>שמות</H1>

<P><B>א,א</B> ואלה, שמות בני ישראל, הבאים, מצרימה:  את יעקב, איש וביתו באו. 
<B>א,ב</B> ראובן שמעון, לוי ויהודה. 
<B>א,ג</B> יששכר זבולן, ובנימן. 
<B>א,ד</B> דן ונפתלי, גד ואשר. 
<B>א,ה</B> ויהי, כל-נפש יצאי ירך-יעקב--שבעים נפש; ויוסף, היה במצרים. 
<B>א,ו</B> וימת יוסף וכל-אחיו, וכל הדור ההוא. 
<B>א,ז</B> ובני ישראל, פרו וישרצו וירבו ויעצמו--במאד מאד; ותמלא הארץ, אתם.  {פ}</P>

<P><B>א,ח</B> ויקם מלך-חדש, על-מצרים, אשר לא-ידע, את-יוסף. 
<B>א,ט</B> ויאמר, אל-עמו:  הנה, עם בני ישראל--רב ועצום, ממנו. 
<B>א,י</B> הבה נתחכמה, לו:  פן-ירבה, והיה כי-תקראנה מלחמה ונוסף גם-הוא על-שנאינו, ונלחם-בנו, ועלה מן-הארץ. 
<B>א,יא</B> וישימו עליו שרי מסים, למען ענתו בסבלתם; ויבן ערי מסכנות, לפרעה--את-פתם, ואת-רעמסס. 
<B>א,יב</B> וכאשר יענו אתו, כן ירבה וכן יפרץ; ויקצו, מפני בני ישראל. 
<B>א,יג</B> ויעבדו מצרים את-בני ישראל, בפרך. 
<B>א,יד</B> וימררו את-חייהם בעבדה קשה, בחמר ובלבנים, ובכל-עבדה, בשדה--את, כל-עבדתם, אשר-עבדו בהם, בפרך. 
<B>א,טו</B> ויאמר מלך מצרים, למילדת העברית, אשר שם האחת שפרה, ושם השנית פועה. 
<B>א,טז</B> ויאמר, בילדכן את-העבריות, וראיתן, על-האבנים:  אם-בן הוא והמתן אתו, ואם-בת הוא וחיה. 
<B>א,יז</B> ותיראן המילדת, את-האלהים, ולא עשו, כאשר דבר אליהן מלך מצרים; ותחיין, את-הילדים. 
<B>א,יח</B> ויקרא מלך-מצרים, למילדת, ויאמר להן, מדוע עשיתן הדבר הזה; ותחיין, את-הילדים. 
<B>א,יט</B> ותאמרן המילדת אל-פרעה, כי לא כנשים המצרית העברית:  כי-חיות הנה, בטרם תבוא אלהן המילדת וילדו. 
<B>א,כ</B> וייטב אלהים, למילדת; וירב העם ויעצמו, מאד. 
<B>א,כא</B> ויהי, כי-יראו המילדת את-האלהים; ויעש להם, בתים. 
<B>א,כב</B> ויצו פרעה, לכל-עמו לאמר:  כל-הבן הילוד, היארה תשליכהו, וכל-הבת, תחיון.  {פ}</P>

<P><B>ב,א</B> וילך איש, מבית לוי; ויקח, את-בת-לוי. 
<B>ב,ב</B> ותהר האשה, ותלד בן; ותרא אתו כי-טוב הוא, ותצפנהו שלשה ירחים. 
<B>ב,ג</B> ולא-יכלה עוד, הצפינו, ותקח-לו תבת גמא, ותחמרה בחמר ובזפת; ותשם בה את-הילד, ותשם בסוף על-שפת היאר. 
<B>ב,ד</B> ותתצב אחתו, מרחק, לדעה, מה-יעשה לו. 
<B>ב,ה</B> ותרד בת-פרעה לרחץ על-היאר, ונערתיה הלכת על-יד היאר; ותרא את-התבה בתוך הסוף, ותשלח את-אמתה ותקחה. 
<B>ב,ו</B> ותפתח ותראהו את-הילד, והנה-נער בכה; ותחמל עליו--ותאמר, מילדי העברים זה. 
<B>ב,ז</B> ותאמר אחתו, אל-בת-פרעה, האלך וקראתי לך אשה מינקת, מן העברית; ותינק לך, את-הילד. 
<B>ב,ח</B> ותאמר-לה בת-פרעה, לכי; ותלך, העלמה, ותקרא, את-אם הילד. 
<B>ב,ט</B> ותאמר לה בת-פרעה, היליכי את-הילד הזה והינקהו לי, ואני, אתן את-שכרך; ותקח האשה הילד, ותניקהו. 
<B>ב,י</B> ויגדל הילד, ותבאהו לבת-פרעה, ויהי-לה, לבן; ותקרא שמו, משה, ותאמר, כי מן-המים משיתהו. 
<B>ב,יא</B> ויהי בימים ההם, ויגדל משה ויצא אל-אחיו, וירא, בסבלתם; וירא איש מצרי, מכה איש-עברי מאחיו. 
<B>ב,יב</B> ויפן כה וכה, וירא כי אין איש; ויך, את-המצרי, ויטמנהו, בחול. 
<B>ב,יג</B> ויצא ביום השני, והנה שני-אנשים עברים נצים; ויאמר, לרשע, למה תכה, רעך. 
<B>ב,יד</B> ויאמר מי שמך לאיש שר ושפט, עלינו--הלהרגני אתה אמר, כאשר הרגת את-המצרי; ויירא משה ויאמר, אכן נודע הדבר. 
<B>ב,טו</B> וישמע פרעה את-הדבר הזה, ויבקש להרג את-משה; ויברח משה מפני פרעה, וישב בארץ-מדין וישב על-הבאר. 
<B>ב,טז</B> ולכהן מדין, שבע בנות; ותבאנה ותדלנה, ותמלאנה את-הרהטים, להשקות, צאן אביהן. 
<B>ב,יז</B> ויבאו הרעים, ויגרשום; ויקם משה ויושען, וישק את-צאנם. 
<B>ב,יח</B> ותבאנה, אל-רעואל אביהן; ויאמר, מדוע מהרתן בא היום. 
<B>ב,יט</B> ותאמרן--איש מצרי, הצילנו מיד הרעים; וגם-דלה דלה לנו, וישק את-הצאן. 
<B>ב,כ</B> ויאמר אל-בנתיו, ואיו; למה זה עזבתן את-האיש, קראן לו ויאכל לחם. 
<B>ב,כא</B> ויואל משה, לשבת את-האיש; ויתן את-צפרה בתו, למשה. 
<B>ב,כב</B> ותלד בן, ויקרא את-שמו גרשם:  כי אמר--גר הייתי, בארץ נכריה.  {פ}</P>

<P><B>ב,כג</B> ויהי בימים הרבים ההם, וימת מלך מצרים, ויאנחו בני-ישראל מן-העבדה, ויזעקו; ותעל שועתם אל-האלהים, מן-העבדה. 
<B>ב,כד</B> וישמע אלהים, את-נאקתם; ויזכר אלהים את-בריתו, את-אברהם את-יצחק ואת-יעקב. 
<B>ב,כה</B> וירא אלהים, את-בני ישראל; וידע, אלהים.  {ס}</P>

<P><B>ג,א</B> ומשה, היה רעה את-צאן יתרו חתנו--כהן מדין; וינהג את-הצאן אחר המדבר, ויבא אל-הר האלהים חרבה. 
<B>ג,ב</B> וירא מלאך יהוה אליו, בלבת-אש--מתוך הסנה; וירא, והנה הסנה בער באש, והסנה, איננו אכל. 
<B>ג,ג</B> ויאמר משה--אסרה-נא ואראה, את-המראה הגדל הזה:  מדוע, לא-יבער הסנה. 
<B>ג,ד</B> וירא יהוה, כי סר לראות; ויקרא אליו אלהים מתוך הסנה, ויאמר משה משה--ויאמר הנני. 
<B>ג,ה</B> ויאמר, אל-תקרב הלם; של-נעליך, מעל רגליך--כי המקום אשר אתה עומד עליו, אדמת-קדש הוא. 
<B>ג,ו</B> ויאמר, אנכי אלהי אביך, אלהי אברהם אלהי יצחק, ואלהי יעקב; ויסתר משה, פניו, כי ירא, מהביט אל-האלהים. 
<B>ג,ז</B> ויאמר יהוה, ראה ראיתי את-עני עמי אשר במצרים; ואת-צעקתם שמעתי מפני נגשיו, כי ידעתי את-מכאביו. 
<B>ג,ח</B> וארד להצילו מיד מצרים, ולהעלתו מן-הארץ ההוא, אל-ארץ טובה ורחבה, אל-ארץ זבת חלב ודבש--אל-מקום הכנעני, והחתי, והאמרי והפרזי, והחוי והיבוסי. 
<B>ג,ט</B> ועתה, הנה צעקת בני-ישראל באה אלי; וגם-ראיתי, את-הלחץ, אשר מצרים, לחצים אתם. 
<B>ג,י</B> ועתה לכה, ואשלחך אל-פרעה; והוצא את-עמי בני-ישראל, ממצרים. 
<B>ג,יא</B> ויאמר משה, אל-האלהים, מי אנכי, כי אלך אל-פרעה; וכי אוציא את-בני ישראל, ממצרים. 
<B>ג,יב</B> ויאמר, כי-אהיה עמך, וזה-לך האות, כי אנכי שלחתיך:  בהוציאך את-העם, ממצרים, תעבדון את-האלהים, על ההר הזה. 
<B>ג,יג</B> ויאמר משה אל-האלהים, הנה אנכי בא אל-בני ישראל, ואמרתי להם, אלהי אבותיכם שלחני אליכם; ואמרו-לי מה-שמו, מה אמר אלהם. 
<B>ג,יד</B> ויאמר אלהים אל-משה, אהיה אשר אהיה; ויאמר, כה תאמר לבני ישראל, אהיה, שלחני אליכם. 
<B>ג,טו</B> ויאמר עוד אלהים אל-משה, כה-תאמר אל-בני ישראל, יהוה אלהי אבתיכם אלהי אברהם אלהי יצחק ואלהי יעקב, שלחני אליכם; זה-שמי לעלם, וזה זכרי לדר דר. 
<B>ג,טז</B> לך ואספת את-זקני ישראל, ואמרת אלהם יהוה אלהי אבתיכם נראה אלי, אלהי אברהם יצחק ויעקב, לאמר:  פקד פקדתי אתכם, ואת-העשוי לכם במצרים. 
<B>ג,יז</B> ואמר, אעלה אתכם מעני מצרים, אל-ארץ הכנעני והחתי, והאמרי והפרזי והחוי והיבוסי--אל-ארץ זבת חלב, ודבש. 
<B>ג,יח</B> ושמעו, לקלך; ובאת אתה וזקני ישראל אל-מלך מצרים, ואמרתם אליו יהוה אלהי העבריים נקרה עלינו, ועתה נלכה-נא דרך שלשת ימים במדבר, ונזבחה ליהוה אלהינו. 
<B>ג,יט</B> ואני ידעתי--כי לא-יתן אתכם מלך מצרים, להלך:  ולא, ביד חזקה. 
<B>ג,כ</B> ושלחתי את-ידי, והכיתי את-מצרים, בכל נפלאתי, אשר אעשה בקרבו; ואחרי-כן, ישלח אתכם. 
<B>ג,כא</B> ונתתי את-חן העם-הזה, בעיני מצרים; והיה כי תלכון, לא תלכו ריקם. 
<B>ג,כב</B> ושאלה אשה משכנתה ומגרת ביתה, כלי-כסף וכלי זהב ושמלת; ושמתם, על-בניכם ועל-בנתיכם, ונצלתם, את-מצרים. 
<B>ד,א</B> ויען משה, ויאמר, והן לא-יאמינו לי, ולא ישמעו בקלי:  כי יאמרו, לא-נראה אליך יהוה. 
<B>ד,ב</B> ויאמר אליו יהוה, מזה (מה-זה) בידך; ויאמר, מטה. 
<B>ד,ג</B> ויאמר השליכהו ארצה, וישלכהו ארצה ויהי לנחש; וינס משה, מפניו. 
<B>ד,ד</B> ויאמר יהוה, אל-משה, שלח ידך, ואחז בזנבו; וישלח ידו ויחזק בו, ויהי למטה בכפו. 
<B>ד,ה</B> למען יאמינו, כי-נראה אליך יהוה אלהי אבתם:  אלהי אברהם אלהי יצחק, ואלהי יעקב. 
<B>ד,ו</B> ויאמר יהוה לו עוד, הבא-נא ידך בחיקך, ויבא ידו, בחיקו; ויוצאה, והנה ידו מצרעת כשלג. 
<B>ד,ז</B> ויאמר, השב ידך אל-חיקך, וישב ידו, אל-חיקו; ויוצאה, מחיקו, והנה-שבה, כבשרו. 
<B>ד,ח</B> והיה, אם-לא יאמינו לך, ולא ישמעו, לקל האת הראשון--והאמינו, לקל האת האחרון. 
<B>ד,ט</B> והיה אם-לא יאמינו גם לשני האתות האלה, ולא ישמעון לקלך--ולקחת ממימי היאר, ושפכת היבשה; והיו המים אשר תקח מן-היאר, והיו לדם ביבשת. 
<B>ד,י</B> ויאמר משה אל-יהוה, בי אדני, לא איש דברים אנכי גם מתמול גם משלשם, גם מאז דברך אל-עבדך:  כי כבד-פה וכבד לשון, אנכי. 
<B>ד,יא</B> ויאמר יהוה אליו, מי שם פה לאדם, או מי-ישום אלם, או חרש או פקח או עור--הלא אנכי, יהוה. 
<B>ד,יב</B> ועתה, לך; ואנכי אהיה עם-פיך, והוריתיך אשר תדבר. 
<B>ד,יג</B> ויאמר, בי אדני; שלח-נא, ביד-תשלח. 
<B>ד,יד</B> ויחר-אף יהוה במשה, ויאמר הלא אהרן אחיך הלוי--ידעתי, כי-דבר ידבר הוא; וגם הנה-הוא יצא לקראתך, וראך ושמח בלבו. 
<B>ד,טו</B> ודברת אליו, ושמת את-הדברים בפיו; ואנכי, אהיה עם-פיך ועם-פיהו, והוריתי אתכם, את אשר תעשון. 
<B>ד,טז</B> ודבר-הוא לך, אל-העם; והיה הוא יהיה-לך לפה, ואתה תהיה-לו לאלהים. 
<B>ד,יז</B> ואת-המטה הזה, תקח בידך, אשר תעשה-בו, את-האתת.  {פ}</P>

<P><B>ד,יח</B> וילך משה וישב אל-יתר חתנו, ויאמר לו אלכה נא ואשובה אל-אחי אשר-במצרים, ואראה, העודם חיים; ויאמר יתרו למשה, לך לשלום. 
<B>ד,יט</B> ויאמר יהוה אל-משה במדין, לך שב מצרים:  כי-מתו, כל-האנשים, המבקשים, את-נפשך. 
<B>ד,כ</B> ויקח משה את-אשתו ואת-בניו, וירכבם על-החמר, וישב, ארצה מצרים; ויקח משה את-מטה האלהים, בידו. 
<B>ד,כא</B> ויאמר יהוה, אל-משה, בלכתך לשוב מצרימה, ראה כל-המפתים אשר-שמתי בידך ועשיתם לפני פרעה; ואני אחזק את-לבו, ולא ישלח את-העם. 
<B>ד,כב</B> ואמרת, אל-פרעה:  כה אמר יהוה, בני בכרי ישראל. 
<B>ד,כג</B> ואמר אליך, שלח את-בני ויעבדני, ותמאן, לשלחו--הנה אנכי הרג, את-בנך בכרך. 
<B>ד,כד</B> ויהי בדרך, במלון; ויפגשהו יהוה, ויבקש המיתו. 
<B>ד,כה</B> ותקח צפרה צר, ותכרת את-ערלת בנה, ותגע, לרגליו; ותאמר, כי חתן-דמים אתה לי. 
<B>ד,כו</B> וירף, ממנו; אז, אמרה, חתן דמים, למולת.  {פ}</P>

<P><B>ד,כז</B> ויאמר יהוה אל-אהרן, לך לקראת משה המדברה; וילך, ויפגשהו בהר האלהים--וישק-לו. 
<B>ד,כח</B> ויגד משה לאהרן, את כל-דברי יהוה אשר שלחו, ואת כל-האתת, אשר צוהו. 
<B>ד,כט</B> וילך משה, ואהרן; ויאספו, את-כל-זקני בני ישראל. 
<B>ד,ל</B> וידבר אהרן--את כל-הדברים, אשר-דבר יהוה אל-משה; ויעש האתת, לעיני העם. 
<B>ד,לא</B> ויאמן, העם; וישמעו כי-פקד יהוה את-בני ישראל, וכי ראה את-ענים, ויקדו, וישתחוו. 
<B>ה,א</B> ואחר, באו משה ואהרן, ויאמרו, אל-פרעה:  כה-אמר יהוה, אלהי ישראל, שלח את-עמי, ויחגו לי במדבר. 
<B>ה,ב</B> ויאמר פרעה--מי יהוה אשר אשמע בקלו, לשלח את-ישראל:  לא ידעתי את-יהוה, וגם את-ישראל לא אשלח. 
<B>ה,ג</B> ויאמרו, אלהי העברים נקרא עלינו; נלכה נא דרך שלשת ימים במדבר, ונזבחה ליהוה אלהינו--פן-יפגענו, בדבר או בחרב. 
<B>ה,ד</B> ויאמר אלהם, מלך מצרים, למה משה ואהרן, תפריעו את-העם ממעשיו; לכו, לסבלתיכם. 
<B>ה,ה</B> ויאמר פרעה, הן-רבים עתה עם הארץ; והשבתם אתם, מסבלתם. 
<B>ה,ו</B> ויצו פרעה, ביום ההוא, את-הנגשים בעם, ואת-שטריו לאמר. 
<B>ה,ז</B> לא תאספון לתת תבן לעם, ללבן הלבנים--כתמול שלשם:  הם, ילכו, וקששו להם, תבן. 
<B>ה,ח</B> ואת-מתכנת הלבנים אשר הם עשים תמול שלשם, תשימו עליהם--לא תגרעו, ממנו:  כי-נרפים הם--על-כן הם צעקים לאמר, נלכה נזבחה לאלהינו. 
<B>ה,ט</B> תכבד העבדה על-האנשים, ויעשו-בה; ואל-ישעו, בדברי-שקר. 
<B>ה,י</B> ויצאו נגשי העם, ושטריו, ויאמרו אל-העם, לאמר:  כה אמר פרעה, אינני נתן לכם תבן. 
<B>ה,יא</B> אתם, לכו קחו לכם תבן, מאשר, תמצאו:  כי אין נגרע מעבדתכם, דבר. 
<B>ה,יב</B> ויפץ העם, בכל-ארץ מצרים, לקשש קש, לתבן. 
<B>ה,יג</B> והנגשים, אצים לאמר:  כלו מעשיכם דבר-יום ביומו, כאשר בהיות התבן. 
<B>ה,יד</B> ויכו, שטרי בני ישראל, אשר-שמו עלהם, נגשי פרעה לאמר:  מדוע לא כליתם חקכם ללבן, כתמול שלשם--גם-תמול, גם-היום. 
<B>ה,טו</B> ויבאו, שטרי בני ישראל, ויצעקו אל-פרעה, לאמר:  למה תעשה כה, לעבדיך. 
<B>ה,טז</B> תבן, אין נתן לעבדיך, ולבנים אמרים לנו, עשו; והנה עבדיך מכים, וחטאת עמך. 
<B>ה,יז</B> ויאמר נרפים אתם, נרפים; על-כן אתם אמרים, נלכה נזבחה ליהוה. 
<B>ה,יח</B> ועתה לכו עבדו, ותבן לא-ינתן לכם; ותכן לבנים, תתנו. 
<B>ה,יט</B> ויראו שטרי בני-ישראל, אתם--ברע לאמר:  לא-תגרעו מלבניכם, דבר-יום ביומו. 
<B>ה,כ</B> ויפגעו את-משה ואת-אהרן, נצבים לקראתם, בצאתם, מאת פרעה. 
<B>ה,כא</B> ויאמרו אלהם, ירא יהוה עליכם וישפט:  אשר הבאשתם את-ריחנו, בעיני פרעה ובעיני עבדיו, לתת-חרב בידם, להרגנו. 
<B>ה,כב</B> וישב משה אל-יהוה, ויאמר:  אדני, למה הרעתה לעם הזה--למה זה, שלחתני. 
<B>ה,כג</B> ומאז באתי אל-פרעה, לדבר בשמך, הרע, לעם הזה; והצל לא-הצלת, את-עמך. 
<B>ו,א</B> ויאמר יהוה, אל-משה, עתה תראה, אשר אעשה לפרעה:  כי ביד חזקה, ישלחם, וביד חזקה, יגרשם מארצו.  {ס}</P>

<P><B>ו,ב</B> וידבר אלהים, אל-משה; ויאמר אליו, אני יהוה. 
<B>ו,ג</B> וארא, אל-אברהם אל-יצחק ואל-יעקב--באל שדי; ושמי יהוה, לא נודעתי להם. 
<B>ו,ד</B> וגם הקמתי את-בריתי אתם, לתת להם את-ארץ כנען--את ארץ מגריהם, אשר-גרו בה. 
<B>ו,ה</B> וגם אני שמעתי, את-נאקת בני ישראל, אשר מצרים, מעבדים אתם; ואזכר, את-בריתי. 
<B>ו,ו</B> לכן אמר לבני-ישראל, אני יהוה, והוצאתי אתכם מתחת סבלת מצרים, והצלתי אתכם מעבדתם; וגאלתי אתכם בזרוע נטויה, ובשפטים גדלים. 
<B>ו,ז</B> ולקחתי אתכם לי לעם, והייתי לכם לאלהים; וידעתם, כי אני יהוה אלהיכם, המוציא אתכם, מתחת סבלות מצרים. 
<B>ו,ח</B> והבאתי אתכם, אל-הארץ, אשר נשאתי את-ידי, לתת אתה לאברהם ליצחק וליעקב; ונתתי אתה לכם מורשה, אני יהוה. 
<B>ו,ט</B> וידבר משה כן, אל-בני ישראל; ולא שמעו, אל-משה, מקצר רוח, ומעבדה קשה.  {פ}</P>

<P><B>ו,י</B> וידבר יהוה, אל-משה לאמר. 
<B>ו,יא</B> בא דבר, אל-פרעה מלך מצרים; וישלח את-בני-ישראל, מארצו. 
<B>ו,יב</B> וידבר משה, לפני יהוה לאמר:  הן בני-ישראל, לא-שמעו אלי, ואיך ישמעני פרעה, ואני ערל שפתים.  {פ}</P>

<P><B>ו,יג</B> וידבר יהוה, אל-משה ואל-אהרן, ויצום אל-בני ישראל, ואל-פרעה מלך מצרים--להוציא את-בני-ישראל, מארץ מצרים.  {ס}</P>

<P><B>ו,יד</B> אלה, ראשי בית-אבתם:  בני ראובן בכר ישראל, חנוך ופלוא חצרן וכרמי--אלה, משפחת ראובן. 
<B>ו,טו</B> ובני שמעון, ימואל וימין ואהד ויכין וצחר, ושאול, בן-הכנענית; אלה, משפחת שמעון. 
<B>ו,טז</B> ואלה שמות בני-לוי, לתלדתם--גרשון, וקהת ומררי; ושני חיי לוי, שבע ושלשים ומאת שנה. 
<B>ו,יז</B> בני גרשון לבני ושמעי, למשפחתם. 
<B>ו,יח</B> ובני קהת--עמרם ויצהר, וחברון ועזיאל; ושני חיי קהת, שלש ושלשים ומאת שנה. 
<B>ו,יט</B> ובני מררי, מחלי ומושי; אלה משפחת הלוי, לתלדתם. 
<B>ו,כ</B> ויקח עמרם את-יוכבד דדתו, לו לאשה, ותלד לו, את-אהרן ואת-משה; ושני חיי עמרם, שבע ושלשים ומאת שנה. 
<B>ו,כא</B> ובני, יצהר--קרח ונפג, וזכרי. 
<B>ו,כב</B> ובני, עזיאל--מישאל ואלצפן, וסתרי. 
<B>ו,כג</B> ויקח אהרן את-אלישבע בת-עמינדב, אחות נחשון--לו לאשה; ותלד לו, את-נדב ואת-אביהוא, את-אלעזר, ואת-איתמר. 
<B>ו,כד</B> ובני קרח, אסיר ואלקנה ואביאסף; אלה, משפחת הקרחי. 
<B>ו,כה</B> ואלעזר בן-אהרן לקח-לו מבנות פוטיאל, לו לאשה, ותלד לו, את-פינחס; אלה, ראשי אבות הלוים--למשפחתם. 
<B>ו,כו</B> הוא אהרן, ומשה--אשר אמר יהוה, להם, הוציאו את-בני ישראל מארץ מצרים, על-צבאתם. 
<B>ו,כז</B> הם, המדברים אל-פרעה מלך-מצרים, להוציא את-בני-ישראל, ממצרים; הוא משה, ואהרן. 
<B>ו,כח</B> ויהי, ביום דבר יהוה אל-משה--בארץ מצרים.  {ס}</P>

<P><B>ו,כט</B> וידבר יהוה אל-משה לאמר, אני יהוה; דבר, אל-פרעה מלך מצרים, את כל-אשר אני, דבר אליך. 
<B>ו,ל</B> ויאמר משה, לפני יהוה:  הן אני, ערל שפתים, ואיך, ישמע אלי פרעה.  {פ}</P>

<P><B>ז,א</B> ויאמר יהוה אל-משה, ראה נתתיך אלהים לפרעה; ואהרן אחיך, יהיה נביאך. 
<B>ז,ב</B> אתה תדבר, את כל-אשר אצוך; ואהרן אחיך ידבר אל-פרעה, ושלח את-בני-ישראל מארצו. 
<B>ז,ג</B> ואני אקשה, את-לב פרעה; והרביתי את-אתתי ואת-מופתי, בארץ מצרים. 
<B>ז,ד</B> ולא-ישמע אלכם פרעה, ונתתי את-ידי במצרים; והוצאתי את-צבאתי את-עמי בני-ישראל, מארץ מצרים, בשפטים, גדלים. 
<B>ז,ה</B> וידעו מצרים כי-אני יהוה, בנטתי את-ידי על-מצרים; והוצאתי את-בני-ישראל, מתוכם. 
<B>ז,ו</B> ויעש משה, ואהרן--כאשר צוה יהוה אתם, כן עשו. 
<B>ז,ז</B> ומשה, בן-שמנים שנה, ואהרן, בן-שלש ושמנים שנה--בדברם, אל-פרעה.  {פ}</P>

<P><B>ז,ח</B> ויאמר יהוה, אל-משה ואל-אהרן לאמר. 
<B>ז,ט</B> כי ידבר אלכם פרעה לאמר, תנו לכם מופת; ואמרת אל-אהרן, קח את-מטך והשלך לפני-פרעה--יהי לתנין. 
<B>ז,י</B> ויבא משה ואהרן, אל-פרעה, ויעשו כן, כאשר צוה יהוה; וישלך אהרן את-מטהו, לפני פרעה ולפני עבדיו--ויהי לתנין. 
<B>ז,יא</B> ויקרא, גם-פרעה, לחכמים, ולמכשפים; ויעשו גם-הם חרטמי מצרים, בלהטיהם--כן. 
<B>ז,יב</B> וישליכו איש מטהו, ויהיו לתנינם; ויבלע מטה-אהרן, את-מטתם. 
<B>ז,יג</B> ויחזק לב פרעה, ולא שמע אלהם:  כאשר, דבר יהוה.  {ס}</P>

<P><B>ז,יד</B> ויאמר יהוה אל-משה, כבד לב פרעה; מאן, לשלח העם. 
<B>ז,טו</B> לך אל-פרעה בבקר, הנה יצא המימה, ונצבת לקראתו, על-שפת היאר; והמטה אשר-נהפך לנחש, תקח בידך. 
<B>ז,טז</B> ואמרת אליו, יהוה אלהי העברים שלחני אליך לאמר, שלח את-עמי, ויעבדני במדבר; והנה לא-שמעת, עד-כה. 
<B>ז,יז</B> כה, אמר יהוה, בזאת תדע, כי אני יהוה:  הנה אנכי מכה במטה אשר-בידי, על-המים אשר ביאר--ונהפכו לדם. 
<B>ז,יח</B> והדגה אשר-ביאר תמות, ובאש היאר; ונלאו מצרים, לשתות מים מן-היאר.  {ס}</P>

<P><B>ז,יט</B> ויאמר יהוה אל-משה, אמר אל-אהרן קח מטך ונטה-ידך על-מימי מצרים על-נהרתם על-יאריהם ועל-אגמיהם ועל כל-מקוה מימיהם--ויהיו-דם; והיה דם בכל-ארץ מצרים, ובעצים ובאבנים. 
<B>ז,כ</B> ויעשו-כן משה ואהרן כאשר צוה יהוה, וירם במטה ויך את-המים אשר ביאר, לעיני פרעה, ולעיני עבדיו; ויהפכו כל-המים אשר-ביאר, לדם. 
<B>ז,כא</B> והדגה אשר-ביאר מתה, ויבאש היאר, ולא-יכלו מצרים, לשתות מים מן-היאר; ויהי הדם, בכל-ארץ מצרים. 
<B>ז,כב</B> ויעשו-כן חרטמי מצרים, בלטיהם; ויחזק לב-פרעה ולא-שמע אלהם, כאשר דבר יהוה. 
<B>ז,כג</B> ויפן פרעה, ויבא אל-ביתו; ולא-שת לבו, גם-לזאת. 
<B>ז,כד</B> ויחפרו כל-מצרים סביבת היאר, מים לשתות:  כי לא יכלו לשתת, ממימי היאר. 
<B>ז,כה</B> וימלא, שבעת ימים, אחרי הכות-יהוה, את-היאר.  {פ}</P>

<P><B>ז,כו</B> ויאמר יהוה אל-משה, בא אל-פרעה; ואמרת אליו, כה אמר יהוה, שלח את-עמי, ויעבדני. 
<B>ז,כז</B> ואם-מאן אתה, לשלח:  הנה אנכי, נגף את-כל-גבולך--בצפרדעים. 
<B>ז,כח</B> ושרץ היאר, צפרדעים, ועלו ובאו בביתך, ובחדר משכבך ועל-מטתך; ובבית עבדיך ובעמך, ובתנוריך ובמשארותיך. 
<B>ז,כט</B> ובכה ובעמך, ובכל-עבדיך--יעלו, הצפרדעים. 
<B>ח,א</B> ויאמר יהוה, אל-משה, אמר אל-אהרן נטה את-ידך במטך, על-הנהרת על-היארים ועל-האגמים; והעל את-הצפרדעים, על-ארץ מצרים. 
<B>ח,ב</B> ויט אהרן את-ידו, על מימי מצרים; ותעל, הצפרדע, ותכס, את-ארץ מצרים. 
<B>ח,ג</B> ויעשו-כן החרטמים, בלטיהם; ויעלו את-הצפרדעים, על-ארץ מצרים. 
<B>ח,ד</B> ויקרא פרעה למשה ולאהרן, ויאמר העתירו אל-יהוה, ויסר הצפרדעים, ממני ומעמי; ואשלחה, את-העם, ויזבחו, ליהוה. 
<B>ח,ה</B> ויאמר משה לפרעה, התפאר עלי, למתי אעתיר לך ולעבדיך ולעמך, להכרית הצפרדעים ממך ומבתיך:  רק ביאר, תשארנה. 
<B>ח,ו</B> ויאמר, למחר; ויאמר, כדברך--למען תדע, כי-אין כיהוה אלהינו. 
<B>ח,ז</B> וסרו הצפרדעים, ממך ומבתיך, ומעבדיך, ומעמך:  רק ביאר, תשארנה. 
<B>ח,ח</B> ויצא משה ואהרן, מעם פרעה; ויצעק משה אל-יהוה, על-דבר הצפרדעים אשר-שם לפרעה. 
<B>ח,ט</B> ויעש יהוה, כדבר משה; וימתו, הצפרדעים, מן-הבתים מן-החצרת, ומן-השדת. 
<B>ח,י</B> ויצברו אתם, חמרם חמרם; ותבאש, הארץ. 
<B>ח,יא</B> וירא פרעה, כי היתה הרוחה, והכבד את-לבו, ולא שמע אלהם:  כאשר, דבר יהוה.  {ס}</P>

<P><B>ח,יב</B> ויאמר יהוה, אל-משה, אמר אל-אהרן, נטה את-מטך והך את-עפר הארץ; והיה לכנם, בכל-ארץ מצרים. 
<B>ח,יג</B> ויעשו-כן, ויט אהרן את-ידו במטהו ויך את-עפר הארץ, ותהי הכנם, באדם ובבהמה:  כל-עפר הארץ היה כנים, בכל-ארץ מצרים. 
<B>ח,יד</B> ויעשו-כן החרטמים בלטיהם להוציא את-הכנים, ולא יכלו; ותהי, הכנם, באדם, ובבהמה. 
<B>ח,טו</B> ויאמרו החרטמם אל-פרעה, אצבע אלהים הוא; ויחזק לב-פרעה ולא-שמע אלהם, כאשר דבר יהוה.  {ס}</P>

<P><B>ח,טז</B> ויאמר יהוה אל-משה, השכם בבקר והתיצב לפני פרעה--הנה, יוצא המימה; ואמרת אליו, כה אמר יהוה, שלח עמי, ויעבדני. 
<B>ח,יז</B> כי אם-אינך, משלח את-עמי--הנני משליח בך ובעבדיך ובעמך ובבתיך, את-הערב; ומלאו בתי מצרים, את-הערב, וגם האדמה, אשר-הם עליה. 
<B>ח,יח</B> והפליתי ביום ההוא את-ארץ גשן, אשר עמי עמד עליה, לבלתי היות-שם, ערב--למען תדע, כי אני יהוה בקרב הארץ. 
<B>ח,יט</B> ושמתי פדת, בין עמי ובין עמך; למחר יהיה, האת הזה. 
<B>ח,כ</B> ויעש יהוה, כן, ויבא ערב כבד, ביתה פרעה ובית עבדיו; ובכל-ארץ מצרים תשחת הארץ, מפני הערב. 
<B>ח,כא</B> ויקרא פרעה, אל-משה ולאהרן; ויאמר, לכו זבחו לאלהיכם--בארץ. 
<B>ח,כב</B> ויאמר משה, לא נכון לעשות כן, כי תועבת מצרים, נזבח ליהוה אלהינו:  הן נזבח את-תועבת מצרים, לעיניהם--ולא יסקלנו. 
<B>ח,כג</B> דרך שלשת ימים, נלך במדבר; וזבחנו ליהוה אלהינו, כאשר יאמר אלינו. 
<B>ח,כד</B> ויאמר פרעה, אנכי אשלח אתכם וזבחתם ליהוה אלהיכם במדבר--רק הרחק לא-תרחיקו, ללכת; העתירו, בעדי. 
<B>ח,כה</B> ויאמר משה, הנה אנכי יוצא מעמך והעתרתי אל-יהוה, וסר הערב מפרעה מעבדיו ומעמו, מחר:  רק, אל-יסף פרעה התל, לבלתי שלח את-העם, לזבח ליהוה. 
<B>ח,כו</B> ויצא משה, מעם פרעה; ויעתר, אל-יהוה. 
<B>ח,כז</B> ויעש יהוה, כדבר משה, ויסר הערב, מפרעה מעבדיו ומעמו:  לא נשאר, אחד. 
<B>ח,כח</B> ויכבד פרעה את-לבו, גם בפעם הזאת; ולא שלח, את-העם.  {פ}</P>

<P><B>ט,א</B> ויאמר יהוה אל-משה, בא אל-פרעה; ודברת אליו, כה-אמר יהוה אלהי העברים, שלח את-עמי, ויעבדני. 
<B>ט,ב</B> כי אם-מאן אתה, לשלח, ועודך, מחזיק בם. 
<B>ט,ג</B> הנה יד-יהוה הויה, במקנך אשר בשדה, בסוסים בחמרים בגמלים, בבקר ובצאן--דבר, כבד מאד. 
<B>ט,ד</B> והפלה יהוה--בין מקנה ישראל, ובין מקנה מצרים; ולא ימות מכל-לבני ישראל, דבר. 
<B>ט,ה</B> וישם יהוה, מועד לאמר:  מחר, יעשה יהוה הדבר הזה--בארץ. 
<B>ט,ו</B> ויעש יהוה את-הדבר הזה, ממחרת, וימת, כל מקנה מצרים; וממקנה בני-ישראל, לא-מת אחד. 
<B>ט,ז</B> וישלח פרעה--והנה לא-מת ממקנה ישראל, עד-אחד; ויכבד לב פרעה, ולא שלח את-העם.  {פ}</P>

<P><B>ט,ח</B> ויאמר יהוה, אל-משה ואל-אהרן, קחו לכם מלא חפניכם, פיח כבשן; וזרקו משה השמימה, לעיני פרעה. 
<B>ט,ט</B> והיה לאבק, על כל-ארץ מצרים; והיה על-האדם ועל-הבהמה, לשחין פרח אבעבעת--בכל-ארץ מצרים. 
<B>ט,י</B> ויקחו את-פיח הכבשן, ויעמדו לפני פרעה, ויזרק אתו משה, השמימה; ויהי, שחין אבעבעת, פרח, באדם ובבהמה. 
<B>ט,יא</B> ולא-יכלו החרטמים, לעמד לפני משה--מפני השחין:  כי-היה השחין, בחרטמם ובכל-מצרים. 
<B>ט,יב</B> ויחזק יהוה את-לב פרעה, ולא שמע אלהם:  כאשר דבר יהוה, אל-משה.  {ס}</P>

<P><B>ט,יג</B> ויאמר יהוה, אל-משה, השכם בבקר, והתיצב לפני פרעה; ואמרת אליו, כה-אמר יהוה אלהי העברים, שלח את-עמי, ויעבדני. 
<B>ט,יד</B> כי בפעם הזאת, אני שלח את-כל-מגפתי אל-לבך, ובעבדיך, ובעמך--בעבור תדע, כי אין כמני בכל-הארץ. 
<B>ט,טו</B> כי עתה שלחתי את-ידי, ואך אותך ואת-עמך בדבר; ותכחד, מן-הארץ. 
<B>ט,טז</B> ואולם, בעבור זאת העמדתיך, בעבור, הראתך את-כחי; ולמען ספר שמי, בכל-הארץ. 
<B>ט,יז</B> עודך, מסתולל בעמי, לבלתי, שלחם. 
<B>ט,יח</B> הנני ממטיר כעת מחר, ברד כבד מאד, אשר לא-היה כמהו במצרים, למן-היום הוסדה ועד-עתה. 
<B>ט,יט</B> ועתה, שלח העז את-מקנך, ואת כל-אשר לך, בשדה:  כל-האדם והבהמה אשר-ימצא בשדה, ולא יאסף הביתה--וירד עלהם הברד, ומתו. 
<B>ט,כ</B> הירא את-דבר יהוה, מעבדי פרעה--הניס את-עבדיו ואת-מקנהו, אל-הבתים. 
<B>ט,כא</B> ואשר לא-שם לבו, אל-דבר יהוה--ויעזב את-עבדיו ואת-מקנהו, בשדה.  {פ}</P>

<P><B>ט,כב</B> ויאמר יהוה אל-משה, נטה את-ידך על-השמים, ויהי ברד, בכל-ארץ מצרים:  על-האדם ועל-הבהמה, ועל כל-עשב השדה--בארץ מצרים. 
<B>ט,כג</B> ויט משה את-מטהו, על-השמים, ויהוה נתן קלת וברד, ותהלך אש ארצה; וימטר יהוה ברד, על-ארץ מצרים. 
<B>ט,כד</B> ויהי ברד--ואש, מתלקחת בתוך הברד:  כבד מאד--אשר לא-היה כמהו בכל-ארץ מצרים, מאז היתה לגוי. 
<B>ט,כה</B> ויך הברד בכל-ארץ מצרים, את כל-אשר בשדה, מאדם, ועד-בהמה; ואת כל-עשב השדה הכה הברד, ואת-כל-עץ השדה שבר. 
<B>ט,כו</B> רק בארץ גשן, אשר-שם בני ישראל--לא היה, ברד. 
<B>ט,כז</B> וישלח פרעה, ויקרא למשה ולאהרן, ויאמר אלהם, חטאתי הפעם:  יהוה, הצדיק, ואני ועמי, הרשעים. 
<B>ט,כח</B> העתירו, אל-יהוה, ורב, מהית קלת אלהים וברד; ואשלחה אתכם, ולא תספון לעמד. 
<B>ט,כט</B> ויאמר אליו, משה, כצאתי את-העיר, אפרש את-כפי אל-יהוה; הקלות יחדלון, והברד לא יהיה-עוד, למען תדע, כי ליהוה הארץ. 
<B>ט,ל</B> ואתה, ועבדיך:  ידעתי--כי טרם תיראון, מפני יהוה אלהים. 
<B>ט,לא</B> והפשתה והשערה, נכתה:  כי השערה אביב, והפשתה גבעל. 
<B>ט,לב</B> והחטה והכסמת, לא נכו:  כי אפילת, הנה. 
<B>ט,לג</B> ויצא משה מעם פרעה, את-העיר, ויפרש כפיו, אל-יהוה; ויחדלו הקלות והברד, ומטר לא-נתך ארצה. 
<B>ט,לד</B> וירא פרעה, כי-חדל המטר והברד והקלת--ויסף לחטא; ויכבד לבו, הוא ועבדיו. 
<B>ט,לה</B> ויחזק לב פרעה, ולא שלח את-בני ישראל:  כאשר דבר יהוה, ביד-משה.  {פ}</P>

<P><B>י,א</B> ויאמר יהוה אל-משה, בא אל-פרעה:  כי-אני הכבדתי את-לבו, ואת-לב עבדיו, למען שתי אתתי אלה, בקרבו. 
<B>י,ב</B> ולמען תספר באזני בנך ובן-בנך, את אשר התעללתי במצרים, ואת-אתתי, אשר-שמתי בם; וידעתם, כי-אני יהוה. 
<B>י,ג</B> ויבא משה ואהרן, אל-פרעה, ויאמרו אליו כה-אמר יהוה אלהי העברים, עד-מתי מאנת לענת מפני; שלח עמי, ויעבדני. 
<B>י,ד</B> כי אם-מאן אתה, לשלח את-עמי--הנני מביא מחר ארבה, בגבלך. 
<B>י,ה</B> וכסה את-עין הארץ, ולא יוכל לראת את-הארץ; ואכל את-יתר הפלטה, הנשארת לכם מן-הברד, ואכל את-כל-העץ, הצמח לכם מן-השדה. 
<B>י,ו</B> ומלאו בתיך ובתי כל-עבדיך, ובתי כל-מצרים, אשר לא-ראו אבתיך ואבות אבתיך, מיום היותם על-האדמה עד היום הזה; ויפן ויצא, מעם פרעה. 
<B>י,ז</B> ויאמרו עבדי פרעה אליו, עד-מתי יהיה זה לנו למוקש--שלח את-האנשים, ויעבדו את-יהוה אלהיהם; הטרם תדע, כי אבדה מצרים. 
<B>י,ח</B> ויושב את-משה ואת-אהרן, אל-פרעה, ויאמר אלהם, לכו עבדו את-יהוה אלהיכם; מי ומי, ההלכים. 
<B>י,ט</B> ויאמר משה, בנערינו ובזקנינו נלך; בבנינו ובבנותנו בצאננו ובבקרנו, נלך--כי חג-יהוה, לנו. 
<B>י,י</B> ויאמר אלהם, יהי כן יהוה עמכם, כאשר אשלח אתכם, ואת-טפכם; ראו, כי רעה נגד פניכם. 
<B>י,יא</B> לא כן, לכו-נא הגברים ועבדו את-יהוה--כי אתה, אתם מבקשים; ויגרש אתם, מאת פני פרעה.  {ס}</P>

<P><B>י,יב</B> ויאמר יהוה אל-משה, נטה ידך על-ארץ מצרים בארבה, ויעל, על-ארץ מצרים; ויאכל את-כל-עשב הארץ, את כל-אשר השאיר הברד. 
<B>י,יג</B> ויט משה את-מטהו, על-ארץ מצרים, ויהוה נהג רוח-קדים בארץ, כל-היום ההוא וכל-הלילה; הבקר היה--ורוח הקדים, נשא את-הארבה. 
<B>י,יד</B> ויעל הארבה, על כל-ארץ מצרים, וינח, בכל גבול מצרים:  כבד מאד--לפניו לא-היה כן ארבה כמהו, ואחריו לא יהיה-כן. 
<B>י,טו</B> ויכס את-עין כל-הארץ, ותחשך הארץ, ויאכל את-כל-עשב הארץ ואת כל-פרי העץ, אשר הותיר הברד; ולא-נותר כל-ירק בעץ ובעשב השדה, בכל-ארץ מצרים. 
<B>י,טז</B> וימהר פרעה, לקרא למשה ולאהרן; ויאמר, חטאתי ליהוה אלהיכם--ולכם. 
<B>י,יז</B> ועתה, שא נא חטאתי אך הפעם, והעתירו, ליהוה אלהיכם; ויסר, מעלי, רק, את-המות הזה. 
<B>י,יח</B> ויצא, מעם פרעה; ויעתר, אל-יהוה. 
<B>י,יט</B> ויהפך יהוה רוח-ים, חזק מאד, וישא את-הארבה, ויתקעהו ימה סוף:  לא נשאר ארבה אחד, בכל גבול מצרים. 
<B>י,כ</B> ויחזק יהוה, את-לב פרעה; ולא שלח, את-בני ישראל.  {פ}</P>

<P><B>י,כא</B> ויאמר יהוה אל-משה, נטה ידך על-השמים, ויהי חשך, על-ארץ מצרים; וימש, חשך. 
<B>י,כב</B> ויט משה את-ידו, על-השמים; ויהי חשך-אפלה בכל-ארץ מצרים, שלשת ימים. 
<B>י,כג</B> לא-ראו איש את-אחיו, ולא-קמו איש מתחתיו--שלשת ימים; ולכל-בני ישראל היה אור, במושבתם. 
<B>י,כד</B> ויקרא פרעה אל-משה, ויאמר לכו עבדו את-יהוה--רק צאנכם ובקרכם, יצג:  גם-טפכם, ילך עמכם. 
<B>י,כה</B> ויאמר משה, גם-אתה תתן בידנו זבחים ועלת; ועשינו, ליהוה אלהינו. 
<B>י,כו</B> וגם-מקננו ילך עמנו, לא תשאר פרסה--כי ממנו נקח, לעבד את-יהוה אלהינו; ואנחנו לא-נדע, מה-נעבד את-יהוה, עד-באנו, שמה. 
<B>י,כז</B> ויחזק יהוה, את-לב פרעה; ולא אבה, לשלחם. 
<B>י,כח</B> ויאמר-לו פרעה, לך מעלי; השמר לך, אל-תסף ראות פני--כי ביום ראתך פני, תמות. 
<B>י,כט</B> ויאמר משה, כן דברת:  לא-אסף עוד, ראות פניך.  {פ}</P>

<P><B>יא,א</B> ויאמר יהוה אל-משה, עוד נגע אחד אביא על-פרעה ועל-מצרים--אחרי-כן, ישלח אתכם מזה:  כשלחו--כלה, גרש יגרש אתכם מזה. 
<B>יא,ב</B> דבר-נא, באזני העם; וישאלו איש מאת רעהו, ואשה מאת רעותה, כלי-כסף, וכלי זהב. 
<B>יא,ג</B> ויתן יהוה את-חן העם, בעיני מצרים; גם האיש משה, גדול מאד בארץ מצרים, בעיני עבדי-פרעה, ובעיני העם.  {ס}</P>

<P><B>יא,ד</B> ויאמר משה, כה אמר יהוה:  כחצת הלילה, אני יוצא בתוך מצרים. 
<B>יא,ה</B> ומת כל-בכור, בארץ מצרים--מבכור פרעה הישב על-כסאו, עד בכור השפחה אשר אחר הרחים; וכל, בכור בהמה. 
<B>יא,ו</B> והיתה צעקה גדלה, בכל-ארץ מצרים, אשר כמהו לא נהיתה, וכמהו לא תסף. 
<B>יא,ז</B> ולכל בני ישראל, לא יחרץ-כלב לשנו, למאיש, ועד-בהמה--למען, תדעון, אשר יפלה יהוה, בין מצרים ובין ישראל. 
<B>יא,ח</B> וירדו כל-עבדיך אלה אלי והשתחוו-לי לאמר, צא אתה וכל-העם אשר-ברגליך, ואחרי-כן, אצא; ויצא מעם-פרעה, בחרי-אף.  {ס}</P>

<P><B>יא,ט</B> ויאמר יהוה אל-משה, לא-ישמע אליכם פרעה--למען רבות מופתי, בארץ מצרים. 
<B>יא,י</B> ומשה ואהרן, עשו את-כל-המפתים האלה--לפני פרעה; ויחזק יהוה את-לב פרעה, ולא-שלח את-בני-ישראל מארצו.  {ס}</P>

<P><B>יב,א</B> ויאמר יהוה אל-משה ואל-אהרן, בארץ מצרים לאמר. 
<B>יב,ב</B> החדש הזה לכם, ראש חדשים:  ראשון הוא לכם, לחדשי השנה. 
<B>יב,ג</B> דברו, אל-כל-עדת ישראל לאמר, בעשר, לחדש הזה:  ויקחו להם, איש שה לבית-אבת--שה לבית. 
<B>יב,ד</B> ואם-ימעט הבית, מהיות משה--ולקח הוא ושכנו הקרב אל-ביתו, במכסת נפשת:  איש לפי אכלו, תכסו על-השה. 
<B>יב,ה</B> שה תמים זכר בן-שנה, יהיה לכם; מן-הכבשים ומן-העזים, תקחו. 
<B>יב,ו</B> והיה לכם למשמרת, עד ארבעה עשר יום לחדש הזה; ושחטו אתו, כל קהל עדת-ישראל--בין הערבים. 
<B>יב,ז</B> ולקחו, מן-הדם, ונתנו על-שתי המזוזת, ועל-המשקוף--על, הבתים, אשר-יאכלו אתו, בהם. 
<B>יב,ח</B> ואכלו את-הבשר, בלילה הזה:  צלי-אש ומצות, על-מררים יאכלהו. 
<B>יב,ט</B> אל-תאכלו ממנו נא, ובשל מבשל במים:  כי אם-צלי-אש, ראשו על-כרעיו ועל-קרבו. 
<B>יב,י</B> ולא-תותירו ממנו, עד-בקר; והנתר ממנו עד-בקר, באש תשרפו. 
<B>יב,יא</B> וככה, תאכלו אתו--מתניכם חגרים, נעליכם ברגליכם ומקלכם בידכם; ואכלתם אתו בחפזון, פסח הוא ליהוה. 
<B>יב,יב</B> ועברתי בארץ-מצרים, בלילה הזה, והכיתי כל-בכור בארץ מצרים, מאדם ועד-בהמה; ובכל-אלהי מצרים אעשה שפטים, אני יהוה. 
<B>יב,יג</B> והיה הדם לכם לאת, על הבתים אשר אתם שם, וראיתי את-הדם, ופסחתי עלכם; ולא-יהיה בכם נגף למשחית, בהכתי בארץ מצרים. 
<B>יב,יד</B> והיה היום הזה לכם לזכרון, וחגתם אתו חג ליהוה:  לדרתיכם, חקת עולם תחגהו. 
<B>יב,טו</B> שבעת ימים, מצות תאכלו--אך ביום הראשון, תשביתו שאר מבתיכם:  כי כל-אכל חמץ, ונכרתה הנפש ההוא מישראל--מיום הראשן, עד-יום השבעי. 
<B>יב,טז</B> וביום הראשון, מקרא-קדש, וביום השביעי, מקרא-קדש יהיה לכם:  כל-מלאכה, לא-יעשה בהם--אך אשר יאכל לכל-נפש, הוא לבדו יעשה לכם. 
<B>יב,יז</B> ושמרתם, את-המצות, כי בעצם היום הזה, הוצאתי את-צבאותיכם מארץ מצרים; ושמרתם את-היום הזה, לדרתיכם--חקת עולם. 
<B>יב,יח</B> בראשן בארבעה עשר יום לחדש, בערב, תאכלו, מצת:  עד יום האחד ועשרים, לחדש--בערב. 
<B>יב,יט</B> שבעת ימים--שאר, לא ימצא בבתיכם:  כי כל-אכל מחמצת, ונכרתה הנפש ההוא מעדת ישראל--בגר, ובאזרח הארץ. 
<B>יב,כ</B> כל-מחמצת, לא תאכלו; בכל, מושבתיכם, תאכלו, מצות.  {פ}</P>

<P><B>יב,כא</B> ויקרא משה לכל-זקני ישראל, ויאמר אלהם:  משכו, וקחו לכם צאן למשפחתיכם--ושחטו הפסח. 
<B>יב,כב</B> ולקחתם אגדת אזוב, וטבלתם בדם אשר-בסף, והגעתם אל-המשקוף ואל-שתי המזוזת, מן-הדם אשר בסף; ואתם, לא תצאו איש מפתח-ביתו--עד-בקר. 
<B>יב,כג</B> ועבר יהוה, לנגף את-מצרים, וראה את-הדם על-המשקוף, ועל שתי המזוזת; ופסח יהוה, על-הפתח, ולא יתן המשחית, לבא אל-בתיכם לנגף. 
<B>יב,כד</B> ושמרתם, את-הדבר הזה, לחק-לך ולבניך, עד-עולם. 
<B>יב,כה</B> והיה כי-תבאו אל-הארץ, אשר יתן יהוה לכם--כאשר דבר; ושמרתם, את-העבדה הזאת. 
<B>יב,כו</B> והיה, כי-יאמרו אליכם בניכם:  מה העבדה הזאת, לכם. 
<B>יב,כז</B> ואמרתם זבח-פסח הוא ליהוה, אשר פסח על-בתי בני-ישראל במצרים, בנגפו את-מצרים, ואת-בתינו הציל; ויקד העם, וישתחוו. 
<B>יב,כח</B> וילכו ויעשו, בני ישראל:  כאשר צוה יהוה את-משה ואהרן, כן עשו.  {ס}</P>

<P><B>יב,כט</B> ויהי בחצי הלילה, ויהוה הכה כל-בכור בארץ מצרים, מבכר פרעה הישב על-כסאו, עד בכור השבי אשר בבית הבור; וכל, בכור בהמה. 
<B>יב,ל</B> ויקם פרעה לילה, הוא וכל-עבדיו וכל-מצרים, ותהי צעקה גדלה, במצרים:  כי-אין בית, אשר אין-שם מת. 
<B>יב,לא</B> ויקרא למשה ולאהרן לילה, ויאמר קומו צאו מתוך עמי--גם-אתם, גם-בני ישראל; ולכו עבדו את-יהוה, כדברכם. 
<B>יב,לב</B> גם-צאנכם גם-בקרכם קחו כאשר דברתם, ולכו; וברכתם, גם-אתי. 
<B>יב,לג</B> ותחזק מצרים על-העם, למהר לשלחם מן-הארץ:  כי אמרו, כלנו מתים. 
<B>יב,לד</B> וישא העם את-בצקו, טרם יחמץ; משארתם צררת בשמלתם, על-שכמם. 
<B>יב,לה</B> ובני-ישראל עשו, כדבר משה; וישאלו, ממצרים, כלי-כסף וכלי זהב, ושמלת. 
<B>יב,לו</B> ויהוה נתן את-חן העם, בעיני מצרים--וישאלום; וינצלו, את-מצרים.  {פ}</P>

<P><B>יב,לז</B> ויסעו בני-ישראל מרעמסס, סכתה, כשש-מאות אלף רגלי הגברים, לבד מטף. 
<B>יב,לח</B> וגם-ערב רב, עלה אתם, וצאן ובקר, מקנה כבד מאד. 
<B>יב,לט</B> ויאפו את-הבצק אשר הוציאו ממצרים, עגת מצות--כי לא חמץ:  כי-גרשו ממצרים, ולא יכלו להתמהמה, וגם-צדה, לא-עשו להם. 
<B>יב,מ</B> ומושב בני ישראל, אשר ישבו במצרים--שלשים שנה, וארבע מאות שנה. 
<B>יב,מא</B> ויהי, מקץ שלשים שנה, וארבע מאות, שנה; ויהי, בעצם היום הזה, יצאו כל-צבאות יהוה, מארץ מצרים. 
<B>יב,מב</B> ליל שמרים הוא ליהוה, להוציאם מארץ מצרים:  הוא-הלילה הזה ליהוה, שמרים לכל-בני ישראל לדרתם.  {פ}</P>

<P><B>יב,מג</B> ויאמר יהוה אל-משה ואהרן, זאת חקת הפסח:  כל-בן-נכר, לא-יאכל בו. 
<B>יב,מד</B> וכל-עבד איש, מקנת-כסף--ומלתה אתו, אז יאכל בו. 
<B>יב,מה</B> תושב ושכיר, לא-יאכל בו. 
<B>יב,מו</B> בבית אחד יאכל, לא-תוציא מן-הבית מן-הבשר חוצה; ועצם, לא תשברו-בו. 
<B>יב,מז</B> כל-עדת ישראל, יעשו אתו. 
<B>יב,מח</B> וכי-יגור אתך גר, ועשה פסח ליהוה--המול לו כל-זכר ואז יקרב לעשתו, והיה כאזרח הארץ; וכל-ערל, לא-יאכל בו. 
<B>יב,מט</B> תורה אחת, יהיה לאזרח, ולגר, הגר בתוככם. 
<B>יב,נ</B> ויעשו, כל-בני ישראל:  כאשר צוה יהוה את-משה ואת-אהרן, כן עשו.  {ס}</P>

<P><B>יב,נא</B> ויהי, בעצם היום הזה:  הוציא יהוה את-בני ישראל, מארץ מצרים--על-צבאתם.  {פ}</P>

<P><B>יג,א</B> וידבר יהוה, אל-משה לאמר. 
<B>יג,ב</B> קדש-לי כל-בכור פטר כל-רחם, בבני ישראל--באדם, ובבהמה:  לי, הוא. 
<B>יג,ג</B> ויאמר משה אל-העם, זכור את-היום הזה אשר יצאתם ממצרים מבית עבדים, כי בחזק יד, הוציא יהוה אתכם מזה; ולא יאכל, חמץ. 
<B>יג,ד</B> היום, אתם יצאים, בחדש, האביב. 
<B>יג,ה</B> והיה כי-יביאך יהוה אל-ארץ הכנעני והחתי והאמרי והחוי והיבוסי, אשר נשבע לאבתיך לתת לך, ארץ זבת חלב, ודבש; ועבדת את-העבדה הזאת, בחדש הזה. 
<B>יג,ו</B> שבעת ימים, תאכל מצת; וביום, השביעי, חג, ליהוה. 
<B>יג,ז</B> מצות, יאכל, את, שבעת הימים; ולא-יראה לך חמץ, ולא-יראה לך שאר--בכל-גבלך. 
<B>יג,ח</B> והגדת לבנך, ביום ההוא לאמר:  בעבור זה, עשה יהוה לי, בצאתי, ממצרים. 
<B>יג,ט</B> והיה לך לאות על-ידך, ולזכרון בין עיניך, למען תהיה תורת יהוה, בפיך:  כי ביד חזקה, הוצאך יהוה ממצרים. 
<B>יג,י</B> ושמרת את-החקה הזאת, למועדה, מימים, ימימה.  {פ}</P>

<P><B>יג,יא</B> והיה כי-יבאך יהוה, אל-ארץ הכנעני, כאשר נשבע לך, ולאבתיך; ונתנה, לך. 
<B>יג,יב</B> והעברת כל-פטר-רחם, ליהוה; וכל-פטר שגר בהמה, אשר יהיה לך הזכרים--ליהוה. 
<B>יג,יג</B> וכל-פטר חמר תפדה בשה, ואם-לא תפדה וערפתו; וכל בכור אדם בבניך, תפדה. 
<B>יג,יד</B> והיה כי-ישאלך בנך, מחר--לאמר מה-זאת:  ואמרת אליו--בחזק יד הוציאנו יהוה ממצרים, מבית עבדים. 
<B>יג,טו</B> ויהי, כי-הקשה פרעה לשלחנו, ויהרג יהוה כל-בכור בארץ מצרים, מבכר אדם ועד-בכור בהמה; על-כן אני זבח ליהוה, כל-פטר רחם הזכרים, וכל-בכור בני, אפדה. 
<B>יג,טז</B> והיה לאות על-ידכה, ולטוטפת בין עיניך:  כי בחזק יד, הוציאנו יהוה ממצרים.  {ס}</P>

<P><B>יג,יז</B> ויהי, בשלח פרעה את-העם, ולא-נחם אלהים דרך ארץ פלשתים, כי קרוב הוא:  כי אמר אלהים, פן-ינחם העם בראתם מלחמה--ושבו מצרימה. 
<B>יג,יח</B> ויסב אלהים את-העם דרך המדבר, ים-סוף; וחמשים עלו בני-ישראל, מארץ מצרים. 
<B>יג,יט</B> ויקח משה את-עצמות יוסף, עמו:  כי השבע השביע את-בני ישראל, לאמר, פקד יפקד אלהים אתכם, והעליתם את-עצמתי מזה אתכם. 
<B>יג,כ</B> ויסעו, מסכת; ויחנו באתם, בקצה המדבר. 
<B>יג,כא</B> ויהוה הלך לפניהם יומם בעמוד ענן, לנחתם הדרך, ולילה בעמוד אש, להאיר להם--ללכת, יומם ולילה. 
<B>יג,כב</B> לא-ימיש עמוד הענן, יומם, ועמוד האש, לילה--לפני, העם.  {פ}</P>

<P><B>יד,א</B> וידבר יהוה, אל-משה לאמר. 
<B>יד,ב</B> דבר, אל-בני ישראל, וישבו ויחנו לפני פי החירת, בין מגדל ובין הים:  לפני בעל צפן, נכחו תחנו על-הים. 
<B>יד,ג</B> ואמר פרעה לבני ישראל, נבכים הם בארץ; סגר עליהם, המדבר. 
<B>יד,ד</B> וחזקתי את-לב-פרעה, ורדף אחריהם, ואכבדה בפרעה ובכל-חילו, וידעו מצרים כי-אני יהוה; ויעשו-כן. 
<B>יד,ה</B> ויגד למלך מצרים, כי ברח העם; ויהפך לבב פרעה ועבדיו, אל-העם, ויאמרו מה-זאת עשינו, כי-שלחנו את-ישראל מעבדנו. 
<B>יד,ו</B> ויאסר, את-רכבו; ואת-עמו, לקח עמו. 
<B>יד,ז</B> ויקח, שש-מאות רכב בחור, וכל, רכב מצרים; ושלשם, על-כלו. 
<B>יד,ח</B> ויחזק יהוה, את-לב פרעה מלך מצרים, וירדף, אחרי בני ישראל; ובני ישראל, יצאים ביד רמה. 
<B>יד,ט</B> וירדפו מצרים אחריהם, וישיגו אותם חנים על-הים, כל-סוס רכב פרעה, ופרשיו וחילו--על-פי, החירת, לפני, בעל צפן. 
<B>יד,י</B> ופרעה, הקריב; וישאו בני-ישראל את-עיניהם והנה מצרים נסע אחריהם, וייראו מאד, ויצעקו בני-ישראל, אל-יהוה. 
<B>יד,יא</B> ויאמרו, אל-משה, המבלי אין-קברים במצרים, לקחתנו למות במדבר:  מה-זאת עשית לנו, להוציאנו ממצרים. 
<B>יד,יב</B> הלא-זה הדבר, אשר דברנו אליך במצרים לאמר, חדל ממנו, ונעבדה את-מצרים:  כי טוב לנו עבד את-מצרים, ממתנו במדבר. 
<B>יד,יג</B> ויאמר משה אל-העם, אל-תיראו--התיצבו וראו את-ישועת יהוה, אשר-יעשה לכם היום:  כי, אשר ראיתם את-מצרים היום--לא תספו לראתם עוד, עד-עולם. 
<B>יד,יד</B> יהוה, ילחם לכם; ואתם, תחרשון.  {פ}</P>

<P><B>יד,טו</B> ויאמר יהוה אל-משה, מה-תצעק אלי; דבר אל-בני-ישראל, ויסעו. 
<B>יד,טז</B> ואתה הרם את-מטך, ונטה את-ידך על-הים--ובקעהו; ויבאו בני-ישראל בתוך הים, ביבשה. 
<B>יד,יז</B> ואני, הנני מחזק את-לב מצרים, ויבאו, אחריהם; ואכבדה בפרעה ובכל-חילו, ברכבו ובפרשיו. 
<B>יד,יח</B> וידעו מצרים, כי-אני יהוה, בהכבדי בפרעה, ברכבו ובפרשיו. 
<B>יד,יט</B> ויסע מלאך האלהים, ההלך לפני מחנה ישראל, וילך, מאחריהם; ויסע עמוד הענן, מפניהם, ויעמד, מאחריהם. 
<B>יד,כ</B> ויבא בין מחנה מצרים, ובין מחנה ישראל, ויהי הענן והחשך, ויאר את-הלילה; ולא-קרב זה אל-זה, כל-הלילה. 
<B>יד,כא</B> ויט משה את-ידו, על-הים, ויולך יהוה את-הים ברוח קדים עזה כל-הלילה, וישם את-הים לחרבה; ויבקעו, המים. 
<B>יד,כב</B> ויבאו בני-ישראל בתוך הים, ביבשה; והמים להם חומה, מימינם ומשמאלם. 
<B>יד,כג</B> וירדפו מצרים, ויבאו אחריהם--כל סוס פרעה, רכבו ופרשיו:  אל-תוך, הים. 
<B>יד,כד</B> ויהי, באשמרת הבקר, וישקף יהוה אל-מחנה מצרים, בעמוד אש וענן; ויהם, את מחנה מצרים. 
<B>יד,כה</B> ויסר, את אפן מרכבתיו, וינהגהו, בכבדת; ויאמר מצרים, אנוסה מפני ישראל--כי יהוה, נלחם להם במצרים.  {פ}</P>

<P><B>יד,כו</B> ויאמר יהוה אל-משה, נטה את-ידך על-הים; וישבו המים על-מצרים, על-רכבו ועל-פרשיו. 
<B>יד,כז</B> ויט משה את-ידו על-הים, וישב הים לפנות בקר לאיתנו, ומצרים, נסים לקראתו; וינער יהוה את-מצרים, בתוך הים. 
<B>יד,כח</B> וישבו המים, ויכסו את-הרכב ואת-הפרשים, לכל חיל פרעה, הבאים אחריהם בים:  לא-נשאר בהם, עד-אחד. 
<B>יד,כט</B> ובני ישראל הלכו ביבשה, בתוך הים; והמים להם חמה, מימינם ומשמאלם. 
<B>יד,ל</B> ויושע יהוה ביום ההוא, את-ישראל--מיד מצרים; וירא ישראל את-מצרים, מת על-שפת הים. 
<B>יד,לא</B> וירא ישראל את-היד הגדלה, אשר עשה יהוה במצרים, וייראו העם, את-יהוה; ויאמינו, ביהוה, ובמשה, עבדו.  {ר}<BR> {ש}</P>

<P><B>טו,א</B> אז ישיר-משה ובני ישראל את-השירה הזאת, ליהוה, ויאמרו,  {ר}<BR> לאמר:  {ס}  אשירה ליהוה כי-גאה גאה,  {ס}  סוס  {ר}<BR> ורכבו רמה בים.  {ס} 
<B>טו,ב</B> עזי וזמרת יה, ויהי-לי  {ר}<BR> לישועה;  {ס}  זה אלי ואנוהו,  {ס}  אלהי  {ר}<BR> אבי וארממנהו.  {ס} 
<B>טו,ג</B> יהוה, איש מלחמה; יהוה,  {ר}<BR> שמו.  {ס} 
<B>טו,ד</B> מרכבת פרעה וחילו, ירה בים;  {ס}  ומבחר  {ר}<BR> שלשיו, טבעו בים-סוף.  {ס} 
<B>טו,ה</B> תהמת, יכסימו; ירדו במצולת, כמו-  {ר}<BR> אבן.  {ס} 
<B>טו,ו</B> ימינך יהוה, נאדרי בכח;  {ס}  ימינך  {ר}<BR> יהוה, תרעץ אויב.  {ס} 
<B>טו,ז</B> וברב גאונך, תהרס  {ר}<BR> קמיך;  {ס}  תשלח, חרנך--יאכלמו, כקש.  {ס} 
<B>טו,ח</B> וברוח  {ר}<BR> אפיך נערמו מים,  {ס}  נצבו כמו-נד  {ר}<BR> נזלים;  {ס}  קפאו תהמת, בלב-ים.  {ס} 
<B>טו,ט</B> אמר  {ר}<BR> אויב ארדף אשיג,  {ס}  אחלק שלל; תמלאמו  {ר}<BR> נפשי--  {ס}  אריק חרבי, תורישמו ידי.  {ס} 
<B>טו,י</B> נשפת  {ר}<BR> ברוחך, כסמו ים;  {ס}  צללו, כעופרת, במים,  {ר}<BR> אדירים.  {ס} 
<B>טו,יא</B> מי-כמכה באלם יהוה,  {ס}  מי  {ר}<BR> כמכה נאדר בקדש;  {ס}  נורא תהלת, עשה  {ר}<BR> פלא.  {ס} 
<B>טו,יב</B> נטית, ימינך--תבלעמו, ארץ.  {ס} 
<B>טו,יג</B> נחית  {ר}<BR> בחסדך, עם-זו גאלת;  {ס}  נהלת בעזך, אל-נוה  {ר}<BR> קדשך.  {ס} 
<B>טו,יד</B> שמעו עמים, ירגזון;  {ס}  חיל  {ר}<BR> אחז, ישבי פלשת.  {ס} 
<B>טו,טו</B> אז נבהלו, אלופי  {ר}<BR> אדום--  {ס}  אילי מואב, יאחזמו רעד;  {ס}  נמגו,  {ר}<BR> כל ישבי כנען.  {ס} 
<B>טו,טז</B> תפל עליהם אימתה  {ר}<BR> ופחד,  {ס}  בגדל זרועך ידמו כאבן:  {ס}  עד-  {ר}<BR> יעבר עמך יהוה,  {ס}  עד-יעבר עם-זו  {ר}<BR> קנית.  {ס} 
<B>טו,יז</B> תבאמו, ותטעמו בהר נחלתך--  {ס}  מכון  {ר}<BR> לשבתך פעלת, יהוה;  {ס}  מקדש, אדני כוננו  {ר}<BR> ידיך.  {ס} 
<B>טו,יח</B> יהוה ימלך, לעלם ועד.  {ס} 
<B>טו,יט</B> כי  {ר}<BR> בא סוס פרעה ברכבו ובפרשיו, בים,  {ס}  וישב יהוה עלהם,  {ר}<BR> את-מי הים;  {ס}  ובני ישראל הלכו ביבשה, בתוך הים.  {ר}<BR> {ש}</P>

<P><B>טו,כ</B> ותקח מרים הנביאה אחות אהרן, את-התף--בידה; ותצאן כל-הנשים אחריה, בתפים ובמחלת. 
<B>טו,כא</B> ותען להם, מרים:  שירו ליהוה כי-גאה גאה, סוס ורכבו רמה בים.  {ס}</P>

<P><B>טו,כב</B> ויסע משה את-ישראל מים-סוף, ויצאו אל-מדבר-שור; וילכו שלשת-ימים במדבר, ולא-מצאו מים. 
<B>טו,כג</B> ויבאו מרתה--ולא יכלו לשתת מים ממרה, כי מרים הם; על-כן קרא-שמה, מרה. 
<B>טו,כד</B> וילנו העם על-משה לאמר, מה-נשתה. 
<B>טו,כה</B> ויצעק אל-יהוה, ויורהו יהוה עץ, וישלך אל-המים, וימתקו המים; שם שם לו חק ומשפט, ושם נסהו. 
<B>טו,כו</B> ויאמר אם-שמוע תשמע לקול יהוה אלהיך, והישר בעיניו תעשה, והאזנת למצותיו, ושמרת כל-חקיו--כל-המחלה אשר-שמתי במצרים, לא-אשים עליך, כי אני יהוה, רפאך.  {ס}</P>

<P><B>טו,כז</B> ויבאו אילמה--ושם שתים עשרה עינת מים, ושבעים תמרים; ויחנו-שם, על-המים. 
<B>טז,א</B> ויסעו, מאילם, ויבאו כל-עדת בני-ישראל אל-מדבר-סין, אשר בין-אילם ובין סיני--בחמשה עשר יום לחדש השני, לצאתם מארץ מצרים. 
<B>טז,ב</B> וילינו (וילונו) כל-עדת בני-ישראל, על-משה ועל-אהרן--במדבר. 
<B>טז,ג</B> ויאמרו אלהם בני ישראל, מי-יתן מותנו ביד-יהוה בארץ מצרים, בשבתנו על-סיר הבשר, באכלנו לחם לשבע:  כי-הוצאתם אתנו אל-המדבר הזה, להמית את-כל-הקהל הזה ברעב.  {ס}</P>

<P><B>טז,ד</B> ויאמר יהוה אל-משה, הנני ממטיר לכם לחם מן-השמים; ויצא העם ולקטו דבר-יום ביומו, למען אנסנו הילך בתורתי אם-לא. 
<B>טז,ה</B> והיה ביום הששי, והכינו את אשר-יביאו; והיה משנה, על אשר-ילקטו יום יום. 
<B>טז,ו</B> ויאמר משה ואהרן, אל-כל-בני ישראל:  ערב--וידעתם, כי יהוה הוציא אתכם מארץ מצרים. 
<B>טז,ז</B> ובקר, וראיתם את-כבוד יהוה, בשמעו את-תלנתיכם, על-יהוה; ונחנו מה, כי תלונו (תלינו) עלינו. 
<B>טז,ח</B> ויאמר משה, בתת יהוה לכם בערב בשר לאכל ולחם בבקר לשבע, בשמע יהוה את-תלנתיכם, אשר-אתם מלינם עליו; ונחנו מה, לא-עלינו תלנתיכם כי על-יהוה. 
<B>טז,ט</B> ויאמר משה, אל-אהרן, אמר אל-כל-עדת בני ישראל, קרבו לפני יהוה:  כי שמע, את תלנתיכם. 
<B>טז,י</B> ויהי, כדבר אהרן אל-כל-עדת בני-ישראל, ויפנו, אל-המדבר; והנה כבוד יהוה, נראה בענן.  {פ}</P>

<P><B>טז,יא</B> וידבר יהוה, אל-משה לאמר. 
<B>טז,יב</B> שמעתי, את-תלונת בני ישראל--דבר אלהם לאמר בין הערבים תאכלו בשר, ובבקר תשבעו-לחם; וידעתם, כי אני יהוה אלהיכם. 
<B>טז,יג</B> ויהי בערב--ותעל השלו, ותכס את-המחנה; ובבקר, היתה שכבת הטל, סביב, למחנה. 
<B>טז,יד</B> ותעל, שכבת הטל; והנה על-פני המדבר, דק מחספס--דק ככפר, על-הארץ. 
<B>טז,טו</B> ויראו בני-ישראל, ויאמרו איש אל-אחיו מן הוא--כי לא ידעו, מה-הוא; ויאמר משה, אלהם, הוא הלחם, אשר נתן יהוה לכם לאכלה. 
<B>טז,טז</B> זה הדבר, אשר צוה יהוה, לקטו ממנו, איש לפי אכלו:  עמר לגלגלת, מספר נפשתיכם--איש לאשר באהלו, תקחו. 
<B>טז,יז</B> ויעשו-כן, בני ישראל; וילקטו, המרבה והממעיט. 
<B>טז,יח</B> וימדו בעמר--ולא העדיף המרבה, והממעיט לא החסיר:  איש לפי-אכלו, לקטו. 
<B>טז,יט</B> ויאמר משה, אלהם:  איש, אל-יותר ממנו עד-בקר. 
<B>טז,כ</B> ולא-שמעו אל-משה, ויותרו אנשים ממנו עד-בקר, וירם תולעים, ויבאש; ויקצף עלהם, משה. 
<B>טז,כא</B> וילקטו אתו בבקר בבקר, איש כפי אכלו; וחם השמש, ונמס. 
<B>טז,כב</B> ויהי ביום הששי, לקטו לחם משנה--שני העמר, לאחד; ויבאו כל-נשיאי העדה, ויגידו למשה. 
<B>טז,כג</B> ויאמר אלהם, הוא אשר דבר יהוה--שבתון שבת-קדש ליהוה, מחר:  את אשר-תאפו אפו, ואת אשר-תבשלו בשלו, ואת כל-העדף, הניחו לכם למשמרת עד-הבקר. 
<B>טז,כד</B> ויניחו אתו עד-הבקר, כאשר צוה משה; ולא הבאיש, ורמה לא-היתה בו. 
<B>טז,כה</B> ויאמר משה אכלהו היום, כי-שבת היום ליהוה:  היום, לא תמצאהו בשדה. 
<B>טז,כו</B> ששת ימים, תלקטהו; וביום השביעי שבת, לא יהיה-בו. 
<B>טז,כז</B> ויהי ביום השביעי, יצאו מן-העם ללקט; ולא, מצאו.  {ס}</P>

<P><B>טז,כח</B> ויאמר יהוה, אל-משה:  עד-אנה, מאנתם, לשמר מצותי, ותורתי. 
<B>טז,כט</B> ראו, כי-יהוה נתן לכם השבת--על-כן הוא נתן לכם ביום הששי, לחם יומים; שבו איש תחתיו, אל-יצא איש ממקמו--ביום השביעי. 
<B>טז,ל</B> וישבתו העם, ביום השבעי. 
<B>טז,לא</B> ויקראו בית-ישראל את-שמו, מן; והוא, כזרע גד לבן, וטעמו, כצפיחת בדבש. 
<B>טז,לב</B> ויאמר משה, זה הדבר אשר צוה יהוה--מלא העמר ממנו, למשמרת לדרתיכם:  למען יראו את-הלחם, אשר האכלתי אתכם במדבר, בהוציאי אתכם, מארץ מצרים. 
<B>טז,לג</B> ויאמר משה אל-אהרן, קח צנצנת אחת, ותן-שמה מלא-העמר, מן; והנח אתו לפני יהוה, למשמרת לדרתיכם. 
<B>טז,לד</B> כאשר צוה יהוה, אל-משה; ויניחהו אהרן לפני העדת, למשמרת. 
<B>טז,לה</B> ובני ישראל, אכלו את-המן ארבעים שנה--עד-באם, אל-ארץ נושבת:  את-המן, אכלו--עד-באם, אל-קצה ארץ כנען. 
<B>טז,לו</B> והעמר, עשרית האיפה הוא.  {פ}</P>

<P><B>יז,א</B> ויסעו כל-עדת בני-ישראל ממדבר-סין, למסעיהם--על-פי יהוה; ויחנו, ברפידים, ואין מים, לשתת העם. 
<B>יז,ב</B> וירב העם, עם-משה, ויאמרו, תנו-לנו מים ונשתה; ויאמר להם, משה, מה-תריבון עמדי, מה-תנסון את-יהוה. 
<B>יז,ג</B> ויצמא שם העם למים, וילן העם על-משה; ויאמר, למה זה העליתנו ממצרים, להמית אתי ואת-בני ואת-מקני, בצמא. 
<B>יז,ד</B> ויצעק משה אל-יהוה לאמר, מה אעשה לעם הזה; עוד מעט, וסקלני. 
<B>יז,ה</B> ויאמר יהוה אל-משה, עבר לפני העם, וקח אתך, מזקני ישראל; ומטך, אשר הכית בו את-היאר--קח בידך, והלכת. 
<B>יז,ו</B> הנני עמד לפניך שם על-הצור, בחרב, והכית בצור ויצאו ממנו מים, ושתה העם; ויעש כן משה, לעיני זקני ישראל. 
<B>יז,ז</B> ויקרא שם המקום, מסה ומריבה:  על-ריב בני ישראל, ועל נסתם את-יהוה לאמר, היש יהוה בקרבנו, אם-אין.  {פ}</P>

<P><B>יז,ח</B> ויבא, עמלק; וילחם עם-ישראל, ברפידם. 
<B>יז,ט</B> ויאמר משה אל-יהושע בחר-לנו אנשים, וצא הלחם בעמלק; מחר, אנכי נצב על-ראש הגבעה, ומטה האלהים, בידי. 
<B>יז,י</B> ויעש יהושע, כאשר אמר-לו משה--להלחם, בעמלק; ומשה אהרן וחור, עלו ראש הגבעה. 
<B>יז,יא</B> והיה, כאשר ירים משה ידו--וגבר ישראל; וכאשר יניח ידו, וגבר עמלק. 
<B>יז,יב</B> וידי משה כבדים, ויקחו-אבן וישימו תחתיו וישב עליה; ואהרן וחור תמכו בידיו, מזה אחד ומזה אחד, ויהי ידיו אמונה, עד-בא השמש. 
<B>יז,יג</B> ויחלש יהושע את-עמלק ואת-עמו, לפי-חרב.  {פ}</P>

<P><B>יז,יד</B> ויאמר יהוה אל-משה, כתב זאת זכרון בספר, ושים, באזני יהושע:  כי-מחה אמחה את-זכר עמלק, מתחת השמים. 
<B>יז,טו</B> ויבן משה, מזבח; ויקרא שמו, יהוה נסי. 
<B>יז,טז</B> ויאמר, כי-יד על-כס יה, מלחמה ליהוה, בעמלק--מדר, דר.  {פ}</P>

<P><B>יח,א</B> וישמע יתרו כהן מדין, חתן משה, את כל-אשר עשה אלהים למשה, ולישראל עמו:  כי-הוציא יהוה את-ישראל, ממצרים. 
<B>יח,ב</B> ויקח, יתרו חתן משה, את-צפרה, אשת משה--אחר, שלוחיה. 
<B>יח,ג</B> ואת, שני בניה:  אשר שם האחד, גרשם--כי אמר, גר הייתי בארץ נכריה. 
<B>יח,ד</B> ושם האחד, אליעזר--כי-אלהי אבי בעזרי, ויצלני מחרב פרעה. 
<B>יח,ה</B> ויבא יתרו חתן משה, ובניו ואשתו--אל-משה:  אל-המדבר, אשר-הוא חנה שם--הר האלהים. 
<B>יח,ו</B> ויאמר, אל-משה, אני חתנך יתרו, בא אליך; ואשתך--ושני בניה, עמה. 
<B>יח,ז</B> ויצא משה לקראת חתנו, וישתחו וישק-לו, וישאלו איש-לרעהו, לשלום; ויבאו, האהלה. 
<B>יח,ח</B> ויספר משה, לחתנו, את כל-אשר עשה יהוה לפרעה ולמצרים, על אודת ישראל:  את כל-התלאה אשר מצאתם בדרך, ויצלם יהוה. 
<B>יח,ט</B> ויחד יתרו--על כל-הטובה, אשר-עשה יהוה לישראל:  אשר הצילו, מיד מצרים. 
<B>יח,י</B> ויאמר, יתרו, ברוך יהוה, אשר הציל אתכם מיד מצרים ומיד פרעה:  אשר הציל את-העם, מתחת יד-מצרים. 
<B>יח,יא</B> עתה ידעתי, כי-גדול יהוה מכל-האלהים:  כי בדבר, אשר זדו עליהם. 
<B>יח,יב</B> ויקח יתרו חתן משה, עלה וזבחים--לאלהים; ויבא אהרן וכל זקני ישראל, לאכל-לחם עם-חתן משה--לפני האלהים. 
<B>יח,יג</B> ויהי, ממחרת, וישב משה, לשפט את-העם; ויעמד העם על-משה, מן-הבקר עד-הערב. 
<B>יח,יד</B> וירא חתן משה, את כל-אשר-הוא עשה לעם; ויאמר, מה-הדבר הזה אשר אתה עשה לעם--מדוע אתה יושב לבדך, וכל-העם נצב עליך מן-בקר עד-ערב. 
<B>יח,טו</B> ויאמר משה, לחתנו:  כי-יבא אלי העם, לדרש אלהים. 
<B>יח,טז</B> כי-יהיה להם דבר, בא אלי, ושפטתי, בין איש ובין רעהו; והודעתי את-חקי האלהים, ואת-תורתיו. 
<B>יח,יז</B> ויאמר חתן משה, אליו:  לא-טוב, הדבר, אשר אתה, עשה. 
<B>יח,יח</B> נבל תבל--גם-אתה, גם-העם הזה אשר עמך:  כי-כבד ממך הדבר, לא-תוכל עשהו לבדך. 
<B>יח,יט</B> עתה שמע בקלי, איעצך, ויהי אלהים, עמך; היה אתה לעם, מול האלהים, והבאת אתה את-הדברים, אל-האלהים. 
<B>יח,כ</B> והזהרתה אתהם, את-החקים ואת-התורת; והודעת להם, את-הדרך ילכו בה, ואת-המעשה, אשר יעשון. 
<B>יח,כא</B> ואתה תחזה מכל-העם אנשי-חיל יראי אלהים, אנשי אמת--שנאי בצע; ושמת עלהם, שרי אלפים שרי מאות, שרי חמשים, ושרי עשרת. 
<B>יח,כב</B> ושפטו את-העם, בכל-עת, והיה כל-הדבר הגדל יביאו אליך, וכל-הדבר הקטן ישפטו-הם; והקל, מעליך, ונשאו, אתך. 
<B>יח,כג</B> אם את-הדבר הזה, תעשה, וצוך אלהים, ויכלת עמד; וגם כל-העם הזה, על-מקמו יבא בשלום. 
<B>יח,כד</B> וישמע משה, לקול חתנו; ויעש, כל אשר אמר. 
<B>יח,כה</B> ויבחר משה אנשי-חיל מכל-ישראל, ויתן אתם ראשים על-העם--שרי אלפים שרי מאות, שרי חמשים ושרי עשרת. 
<B>יח,כו</B> ושפטו את-העם, בכל-עת:  את-הדבר הקשה יביאון אל-משה, וכל-הדבר הקטן ישפוטו הם. 
<B>יח,כז</B> וישלח משה, את-חתנו; וילך לו, אל-ארצו.  {פ}</P>

<P><B>יט,א</B> בחדש, השלישי, לצאת בני-ישראל, מארץ מצרים--ביום הזה, באו מדבר סיני. 
<B>יט,ב</B> ויסעו מרפידים, ויבאו מדבר סיני, ויחנו, במדבר; ויחן-שם ישראל, נגד ההר. 
<B>יט,ג</B> ומשה עלה, אל-האלהים; ויקרא אליו יהוה, מן-ההר לאמר, כה תאמר לבית יעקב, ותגיד לבני ישראל. 
<B>יט,ד</B> אתם ראיתם, אשר עשיתי למצרים; ואשא אתכם על-כנפי נשרים, ואבא אתכם אלי. 
<B>יט,ה</B> ועתה, אם-שמוע תשמעו בקלי, ושמרתם, את-בריתי--והייתם לי סגלה מכל-העמים, כי-לי כל-הארץ. 
<B>יט,ו</B> ואתם תהיו-לי ממלכת כהנים, וגוי קדוש:  אלה, הדברים, אשר תדבר, אל-בני ישראל. 
<B>יט,ז</B> ויבא משה, ויקרא לזקני העם; וישם לפניהם, את כל-הדברים האלה, אשר צוהו, יהוה. 
<B>יט,ח</B> ויענו כל-העם יחדו ויאמרו, כל אשר-דבר יהוה נעשה; וישב משה את-דברי העם, אל-יהוה. 
<B>יט,ט</B> ויאמר יהוה אל-משה, הנה אנכי בא אליך בעב הענן, בעבור ישמע העם בדברי עמך, וגם-בך יאמינו לעולם; ויגד משה את-דברי העם, אל-יהוה. 
<B>יט,י</B> ויאמר יהוה אל-משה לך אל-העם, וקדשתם היום ומחר; וכבסו, שמלתם. 
<B>יט,יא</B> והיו נכנים, ליום השלישי:  כי ביום השלשי, ירד יהוה לעיני כל-העם--על-הר סיני. 
<B>יט,יב</B> והגבלת את-העם סביב לאמר, השמרו לכם עלות בהר ונגע בקצהו:  כל-הנגע בהר, מות יומת. 
<B>יט,יג</B> לא-תגע בו יד, כי-סקול יסקל או-ירה יירה--אם-בהמה אם-איש, לא יחיה; במשך, היבל, המה, יעלו בהר. 
<B>יט,יד</B> וירד משה מן-ההר, אל-העם; ויקדש, את-העם, ויכבסו, שמלתם. 
<B>יט,טו</B> ויאמר, אל-העם, היו נכנים, לשלשת ימים:  אל-תגשו, אל-אשה. 
<B>יט,טז</B> ויהי ביום השלישי בהית הבקר, ויהי קלת וברקים וענן כבד על-ההר, וקל שפר, חזק מאד; ויחרד כל-העם, אשר במחנה. 
<B>יט,יז</B> ויוצא משה את-העם לקראת האלהים, מן-המחנה; ויתיצבו, בתחתית ההר. 
<B>יט,יח</B> והר סיני, עשן כלו, מפני אשר ירד עליו יהוה, באש; ויעל עשנו כעשן הכבשן, ויחרד כל-ההר מאד. 
<B>יט,יט</B> ויהי קול השפר, הולך וחזק מאד; משה ידבר, והאלהים יעננו בקול. 
<B>יט,כ</B> וירד יהוה על-הר סיני, אל-ראש ההר; ויקרא יהוה למשה אל-ראש ההר, ויעל משה. 
<B>יט,כא</B> ויאמר יהוה אל-משה, רד העד בעם:  פן-יהרסו אל-יהוה לראות, ונפל ממנו רב. 
<B>יט,כב</B> וגם הכהנים הנגשים אל-יהוה, יתקדשו:  פן-יפרץ בהם, יהוה. 
<B>יט,כג</B> ויאמר משה, אל-יהוה, לא-יוכל העם, לעלת אל-הר סיני:  כי-אתה העדתה בנו, לאמר, הגבל את-ההר, וקדשתו. 
<B>יט,כד</B> ויאמר אליו יהוה לך-רד, ועלית אתה ואהרן עמך; והכהנים והעם, אל-יהרסו לעלת אל-יהוה--פן-יפרץ-בם. 
<B>יט,כה</B> וירד משה, אל-העם; ויאמר, אלהם.  {ס}</P>

<P><B>כ,א</B> וידבר אלהים, את כל-הדברים האלה לאמר.  {ס}</P>

<P><B>כ,ב</B> אנכי יהוה אלהיך, אשר הוצאתיך מארץ מצרים מבית עבדים:  לא-יהיה לך אלהים אחרים, על-פני. 
<B>כ,ג</B> לא-תעשה לך פסל, וכל-תמונה, אשר בשמים ממעל, ואשר בארץ מתחת--ואשר במים, מתחת לארץ. 
<B>כ,ד</B> לא-תשתחוה להם, ולא תעבדם:  כי אנכי יהוה אלהיך, אל קנא--פקד עון אבת על-בנים על-שלשים ועל-רבעים, לשנאי. 
<B>כ,ה</B> ועשה חסד, לאלפים--לאהבי, ולשמרי מצותי.  {ס}</P>

<P><B>כ,ו</B> לא תשא את-שם-יהוה אלהיך, לשוא:  כי לא ינקה יהוה, את אשר-ישא את-שמו לשוא.  {פ}</P>

<P><B>כ,ז</B> זכור את-יום השבת, לקדשו. 
<B>כ,ח</B> ששת ימים תעבד, ועשית כל-מלאכתך. 
<B>כ,ט</B> ויום, השביעי--שבת, ליהוה אלהיך:  לא-תעשה כל-מלאכה אתה ובנך ובתך, עבדך ואמתך ובהמתך, וגרך, אשר בשעריך. 
<B>כ,י</B> כי ששת-ימים עשה יהוה את-השמים ואת-הארץ, את-הים ואת-כל-אשר-בם, וינח, ביום השביעי; על-כן, ברך יהוה את-יום השבת--ויקדשהו.  {ס}</P>

<P><B>כ,יא</B> כבד את-אביך, ואת-אמך--למען, יארכון ימיך, על האדמה, אשר-יהוה אלהיך נתן לך.  {ס}</P>

<P><B>כ,יב</B> לא תרצח,  {ס}  לא תנאף;  {ס}  לא תגנב,  {ס}  לא-תענה ברעך עד שקר.  {ס}</P>

<P><B>כ,יג</B> לא תחמד, בית רעך;  {ס}  לא-תחמד אשת רעך, ועבדו ואמתו ושורו וחמרו, וכל, אשר לרעך.  {פ}</P>

<P><B>כ,יד</B> וכל-העם ראים את-הקולת ואת-הלפידם, ואת קול השפר, ואת-ההר, עשן; וירא העם וינעו, ויעמדו מרחק. 
<B>כ,טו</B> ויאמרו, אל-משה, דבר-אתה עמנו, ונשמעה; ואל-ידבר עמנו אלהים, פן-נמות. 
<B>כ,טז</B> ויאמר משה אל-העם, אל-תיראו, כי לבעבור נסות אתכם, בא האלהים; ובעבור, תהיה יראתו על-פניכם--לבלתי תחטאו. 
<B>כ,יז</B> ויעמד העם, מרחק; ומשה נגש אל-הערפל, אשר-שם האלהים.  {ס}</P>

<P><B>כ,יח</B> ויאמר יהוה אל-משה, כה תאמר אל-בני ישראל:  אתם ראיתם--כי מן-השמים, דברתי עמכם. 
<B>כ,יט</B> לא תעשון, אתי:  אלהי כסף ואלהי זהב, לא תעשו לכם. 
<B>כ,כ</B> מזבח אדמה, תעשה-לי, וזבחת עליו את-עלתיך ואת-שלמיך, את-צאנך ואת-בקרך; בכל-המקום אשר אזכיר את-שמי, אבוא אליך וברכתיך. 
<B>כ,כא</B> ואם-מזבח אבנים תעשה-לי, לא-תבנה אתהן גזית:  כי חרבך הנפת עליה, ותחללה. 
<B>כ,כב</B> ולא-תעלה במעלת, על-מזבחי:  אשר לא-תגלה ערותך, עליו.  {פ}</P>

<P><B>כא,א</B> ואלה, המשפטים, אשר תשים, לפניהם. 
<B>כא,ב</B> כי תקנה עבד עברי, שש שנים יעבד; ובשבעת--יצא לחפשי, חנם. 
<B>כא,ג</B> אם-בגפו יבא, בגפו יצא; אם-בעל אשה הוא, ויצאה אשתו עמו. 
<B>כא,ד</B> אם-אדניו יתן-לו אשה, וילדה-לו בנים או בנות--האשה וילדיה, תהיה לאדניה, והוא, יצא בגפו. 
<B>כא,ה</B> ואם-אמר יאמר, העבד, אהבתי את-אדני, את-אשתי ואת-בני; לא אצא, חפשי. 
<B>כא,ו</B> והגישו אדניו, אל-האלהים, והגישו אל-הדלת, או אל-המזוזה; ורצע אדניו את-אזנו במרצע, ועבדו לעלם.  {ס}</P>

<P><B>כא,ז</B> וכי-ימכר איש את-בתו, לאמה--לא תצא, כצאת העבדים. 
<B>כא,ח</B> אם-רעה בעיני אדניה, אשר-לא (לו) יעדה--והפדה:  לעם נכרי לא-ימשל למכרה, בבגדו-בה. 
<B>כא,ט</B> ואם-לבנו, ייעדנה--כמשפט הבנות, יעשה-לה. 
<B>כא,י</B> אם-אחרת, יקח-לו--שארה כסותה וענתה, לא יגרע. 
<B>כא,יא</B> ואם-שלש-אלה--לא יעשה, לה:  ויצאה חנם, אין כסף.  {ס}</P>

<P><B>כא,יב</B> מכה איש ומת, מות יומת. 
<B>כא,יג</B> ואשר לא צדה, והאלהים אנה לידו--ושמתי לך מקום, אשר ינוס שמה.  {ס}</P>

<P><B>כא,יד</B> וכי-יזד איש על-רעהו, להרגו בערמה--מעם מזבחי, תקחנו למות.  {ס}</P>

<P><B>כא,טו</B> ומכה אביו ואמו, מות יומת.  {ס}</P>

<P><B>כא,טז</B> וגנב איש ומכרו ונמצא בידו, מות יומת.  {ס}</P>

<P><B>כא,יז</B> ומקלל אביו ואמו, מות יומת.  {ס}</P>

<P><B>כא,יח</B> וכי-יריבן אנשים--והכה-איש את-רעהו, באבן או באגרף; ולא ימות, ונפל למשכב. 
<B>כא,יט</B> אם-יקום והתהלך בחוץ, על-משענתו--ונקה המכה:  רק שבתו יתן, ורפא ירפא.  {ס}</P>

<P><B>כא,כ</B> וכי-יכה איש את-עבדו או את-אמתו, בשבט, ומת, תחת ידו--נקם, ינקם. 
<B>כא,כא</B> אך אם-יום או יומים, יעמד--לא יקם, כי כספו הוא.  {ס}</P>

<P><B>כא,כב</B> וכי-ינצו אנשים, ונגפו אשה הרה ויצאו ילדיה, ולא יהיה, אסון--ענוש יענש, כאשר ישית עליו בעל האשה, ונתן, בפללים. 
<B>כא,כג</B> ואם-אסון, יהיה--ונתתה נפש, תחת נפש. 
<B>כא,כד</B> עין תחת עין, שן תחת שן, יד תחת יד, רגל תחת רגל. 
<B>כא,כה</B> כויה תחת כויה, פצע תחת פצע, חבורה, תחת חבורה.  {ס}</P>

<P><B>כא,כו</B> וכי-יכה איש את-עין עבדו, או-את-עין אמתו--ושחתה:  לחפשי ישלחנו, תחת עינו. 
<B>כא,כז</B> ואם-שן עבדו או-שן אמתו, יפיל--לחפשי ישלחנו, תחת שנו.  {פ}</P>

<P><B>כא,כח</B> וכי-יגח שור את-איש או את-אשה, ומת--סקול יסקל השור, ולא יאכל את-בשרו, ובעל השור, נקי. 
<B>כא,כט</B> ואם שור נגח הוא מתמל שלשם, והועד בבעליו ולא ישמרנו, והמית איש, או אשה--השור, יסקל, וגם-בעליו, יומת. 
<B>כא,ל</B> אם-כפר, יושת עליו--ונתן פדין נפשו, ככל אשר-יושת עליו. 
<B>כא,לא</B> או-בן יגח, או-בת יגח--כמשפט הזה, יעשה לו. 
<B>כא,לב</B> אם-עבד יגח השור, או אמה--כסף שלשים שקלים, יתן לאדניו, והשור, יסקל.  {ס}</P>

<P><B>כא,לג</B> וכי-יפתח איש בור, או כי-יכרה איש בר--ולא יכסנו; ונפל-שמה שור, או חמור. 
<B>כא,לד</B> בעל הבור ישלם, כסף ישיב לבעליו; והמת, יהיה-לו.  {ס}</P>

<P><B>כא,לה</B> וכי-יגף שור-איש את-שור רעהו, ומת--ומכרו את-השור החי, וחצו את-כספו, וגם את-המת, יחצון. 
<B>כא,לו</B> או נודע, כי שור נגח הוא מתמול שלשם, ולא ישמרנו, בעליו--שלם ישלם שור תחת השור, והמת יהיה-לו.  {ס}</P>

<P><B>כא,לז</B> כי יגנב-איש שור או-שה, וטבחו או מכרו--חמשה בקר, ישלם תחת השור, וארבע-צאן, תחת השה. 
<B>כב,א</B> אם-במחתרת ימצא הגנב, והכה ומת--אין לו, דמים. 
<B>כב,ב</B> אם-זרחה השמש עליו, דמים לו:  שלם ישלם--אם-אין לו, ונמכר בגנבתו. 
<B>כב,ג</B> אם-המצא תמצא בידו הגנבה, משור עד-חמור עד-שה--חיים:  שנים, ישלם.  {ס}</P>

<P><B>כב,ד</B> כי יבער-איש, שדה או-כרם, ושלח את-בעירה, ובער בשדה אחר--מיטב שדהו ומיטב כרמו, ישלם.  {ס}</P>

<P><B>כב,ה</B> כי-תצא אש ומצאה קצים, ונאכל גדיש, או הקמה, או השדה--שלם ישלם, המבער את-הבערה.  {ס}</P>

<P><B>כב,ו</B> כי-יתן איש אל-רעהו כסף או-כלים, לשמר, וגנב, מבית האיש--אם-ימצא הגנב, ישלם שנים. 
<B>כב,ז</B> אם-לא ימצא הגנב, ונקרב בעל-הבית אל-האלהים:  אם-לא שלח ידו, במלאכת רעהו. 
<B>כב,ח</B> על-כל-דבר-פשע על-שור על-חמור על-שה על-שלמה על-כל-אבדה, אשר יאמר כי-הוא זה--עד האלהים, יבא דבר-שניהם:  אשר ירשיען אלהים, ישלם שנים לרעהו.  {ס}</P>

<P><B>כב,ט</B> כי-יתן איש אל-רעהו חמור או-שור או-שה, וכל-בהמה--לשמר; ומת או-נשבר או-נשבה, אין ראה. 
<B>כב,י</B> שבעת יהוה, תהיה בין שניהם--אם-לא שלח ידו, במלאכת רעהו; ולקח בעליו, ולא ישלם. 
<B>כב,יא</B> ואם-גנב יגנב, מעמו--ישלם, לבעליו. 
<B>כב,יב</B> אם-טרף יטרף, יבאהו עד:  הטרפה, לא ישלם.  {פ}</P>

<P><B>כב,יג</B> וכי-ישאל איש מעם רעהו, ונשבר או-מת; בעליו אין-עמו, שלם ישלם. 
<B>כב,יד</B> אם-בעליו עמו, לא ישלם:  אם-שכיר הוא, בא בשכרו.  {ס}</P>

<P><B>כב,טו</B> וכי-יפתה איש, בתולה אשר לא-ארשה--ושכב עמה:  מהר ימהרנה לו, לאשה. 
<B>כב,טז</B> אם-מאן ימאן אביה, לתתה לו--כסף ישקל, כמהר הבתולת.  {ס}</P>

<P><B>כב,יז</B> מכשפה, לא תחיה. 
<B>כב,יח</B> כל-שכב עם-בהמה, מות יומת.  {ס}</P>

<P><B>כב,יט</B> זבח לאלהים, יחרם--בלתי ליהוה, לבדו. 
<B>כב,כ</B> וגר לא-תונה, ולא תלחצנו:  כי-גרים הייתם, בארץ מצרים. 
<B>כב,כא</B> כל-אלמנה ויתום, לא תענון. 
<B>כב,כב</B> אם-ענה תענה, אתו--כי אם-צעק יצעק אלי, שמע אשמע צעקתו. 
<B>כב,כג</B> וחרה אפי, והרגתי אתכם בחרב; והיו נשיכם אלמנות, ובניכם יתמים.  {פ}</P>

<P><B>כב,כד</B> אם-כסף תלוה את-עמי, את-העני עמך--לא-תהיה לו, כנשה; לא-תשימון עליו, נשך. 
<B>כב,כה</B> אם-חבל תחבל, שלמת רעך--עד-בא השמש, תשיבנו לו. 
<B>כב,כו</B> כי הוא כסותה לבדה, הוא שמלתו לערו; במה ישכב--והיה כי-יצעק אלי, ושמעתי כי-חנון אני.  {ס}</P>

<P><B>כב,כז</B> אלהים, לא תקלל; ונשיא בעמך, לא תאר. 
<B>כב,כח</B> מלאתך ודמעך, לא תאחר; בכור בניך, תתן-לי. 
<B>כב,כט</B> כן-תעשה לשרך, לצאנך:  שבעת ימים יהיה עם-אמו, ביום השמיני תתנו-לי. 
<B>כב,ל</B> ואנשי-קדש, תהיון לי; ובשר בשדה טרפה לא תאכלו, לכלב תשלכון אתו.  {ס}</P>

<P><B>כג,א</B> לא תשא, שמע שוא; אל-תשת ידך עם-רשע, להית עד חמס. 
<B>כג,ב</B> לא-תהיה אחרי-רבים, לרעת; ולא-תענה על-רב, לנטת אחרי רבים--להטת. 
<B>כג,ג</B> ודל, לא תהדר בריבו.  {ס}</P>

<P><B>כג,ד</B> כי תפגע שור איבך, או חמרו--תעה:  השב תשיבנו, לו.  {ס}</P>

<P><B>כג,ה</B> כי-תראה חמור שנאך, רבץ תחת משאו, וחדלת, מעזב לו--עזב תעזב, עמו.  {ס}</P>

<P><B>כג,ו</B> לא תטה משפט אבינך, בריבו. 
<B>כג,ז</B> מדבר-שקר, תרחק; ונקי וצדיק אל-תהרג, כי לא-אצדיק רשע. 
<B>כג,ח</B> ושחד, לא תקח:  כי השחד יעור פקחים, ויסלף דברי צדיקים. 
<B>כג,ט</B> וגר, לא תלחץ; ואתם, ידעתם את-נפש הגר--כי-גרים הייתם, בארץ מצרים. 
<B>כג,י</B> ושש שנים, תזרע את-ארצך; ואספת, את-תבואתה. 
<B>כג,יא</B> והשביעת תשמטנה ונטשתה, ואכלו אביני עמך, ויתרם, תאכל חית השדה; כן-תעשה לכרמך, לזיתך. 
<B>כג,יב</B> ששת ימים תעשה מעשיך, וביום השביעי תשבת--למען ינוח, שורך וחמרך, וינפש בן-אמתך, והגר. 
<B>כג,יג</B> ובכל אשר-אמרתי אליכם, תשמרו; ושם אלהים אחרים לא תזכירו, לא ישמע על-פיך. 
<B>כג,יד</B> שלש רגלים, תחג לי בשנה. 
<B>כג,טו</B> את-חג המצות, תשמר--שבעת ימים תאכל מצות כאשר צויתך למועד חדש האביב, כי-בו יצאת ממצרים; ולא-יראו פני, ריקם. 
<B>כג,טז</B> וחג הקציר בכורי מעשיך, אשר תזרע בשדה; וחג האסף בצאת השנה, באספך את-מעשיך מן-השדה. 
<B>כג,יז</B> שלש פעמים, בשנה--יראה, כל-זכורך, אל-פני, האדן יהוה. 
<B>כג,יח</B> לא-תזבח על-חמץ, דם-זבחי; ולא-ילין חלב-חגי, עד-בקר. 
<B>כג,יט</B> ראשית, בכורי אדמתך, תביא, בית יהוה אלהיך; לא-תבשל גדי, בחלב אמו.  {פ}</P>

<P><B>כג,כ</B> הנה אנכי שלח מלאך, לפניך, לשמרך, בדרך; ולהביאך, אל-המקום אשר הכנתי. 
<B>כג,כא</B> השמר מפניו ושמע בקלו, אל-תמר בו:  כי לא ישא לפשעכם, כי שמי בקרבו. 
<B>כג,כב</B> כי אם-שמוע תשמע, בקלו, ועשית, כל אשר אדבר--ואיבתי, את-איביך, וצרתי, את-צרריך. 
<B>כג,כג</B> כי-ילך מלאכי, לפניך, והביאך אל-האמרי והחתי, והפרזי והכנעני החוי והיבוסי; והכחדתיו. 
<B>כג,כד</B> לא-תשתחוה לאלהיהם ולא תעבדם, ולא תעשה כמעשיהם:  כי הרס תהרסם, ושבר תשבר מצבתיהם. 
<B>כג,כה</B> ועבדתם, את יהוה אלהיכם, וברך את-לחמך, ואת-מימיך; והסרתי מחלה, מקרבך.  {ס}</P>

<P><B>כג,כו</B> לא תהיה משכלה ועקרה, בארצך; את-מספר ימיך, אמלא. 
<B>כג,כז</B> את-אימתי, אשלח לפניך, והמתי את-כל-העם, אשר תבא בהם; ונתתי את-כל-איביך אליך, ערף. 
<B>כג,כח</B> ושלחתי את-הצרעה, לפניך; וגרשה, את-החוי את-הכנעני ואת-החתי--מלפניך. 
<B>כג,כט</B> לא אגרשנו מפניך, בשנה אחת:  פן-תהיה הארץ שממה, ורבה עליך חית השדה. 
<B>כג,ל</B> מעט מעט אגרשנו, מפניך, עד אשר תפרה, ונחלת את-הארץ. 
<B>כג,לא</B> ושתי את-גבלך, מים-סוף ועד-ים פלשתים, וממדבר, עד-הנהר:  כי אתן בידכם, את ישבי הארץ, וגרשתמו, מפניך. 
<B>כג,לב</B> לא-תכרת להם ולאלהיהם, ברית. 
<B>כג,לג</B> לא ישבו בארצך, פן-יחטיאו אתך לי:  כי תעבד את-אלהיהם, כי-יהיה לך למוקש.  {פ}</P>

<P><B>כד,א</B> ואל-משה אמר עלה אל-יהוה, אתה ואהרן נדב ואביהוא, ושבעים, מזקני ישראל; והשתחויתם, מרחק. 
<B>כד,ב</B> ונגש משה לבדו אל-יהוה, והם לא יגשו; והעם, לא יעלו עמו. 
<B>כד,ג</B> ויבא משה, ויספר לעם את כל-דברי יהוה, ואת, כל-המשפטים; ויען כל-העם קול אחד, ויאמרו, כל-הדברים אשר-דבר יהוה, נעשה. 
<B>כד,ד</B> ויכתב משה, את כל-דברי יהוה, וישכם בבקר, ויבן מזבח תחת ההר; ושתים עשרה מצבה, לשנים עשר שבטי ישראל. 
<B>כד,ה</B> וישלח, את-נערי בני ישראל, ויעלו, עלת; ויזבחו זבחים שלמים, ליהוה--פרים. 
<B>כד,ו</B> ויקח משה חצי הדם, וישם באגנת; וחצי הדם, זרק על-המזבח. 
<B>כד,ז</B> ויקח ספר הברית, ויקרא באזני העם; ויאמרו, כל אשר-דבר יהוה נעשה ונשמע. 
<B>כד,ח</B> ויקח משה את-הדם, ויזרק על-העם; ויאמר, הנה דם-הברית אשר כרת יהוה עמכם, על כל-הדברים, האלה. 
<B>כד,ט</B> ויעל משה, ואהרן--נדב, ואביהוא, ושבעים, מזקני ישראל. 
<B>כד,י</B> ויראו, את אלהי ישראל; ותחת רגליו, כמעשה לבנת הספיר, וכעצם השמים, לטהר. 
<B>כד,יא</B> ואל-אצילי בני ישראל, לא שלח ידו; ויחזו, את-האלהים, ויאכלו, וישתו.  {ס}</P>

<P><B>כד,יב</B> ויאמר יהוה אל-משה, עלה אלי ההרה--והיה-שם; ואתנה לך את-לחת האבן, והתורה והמצוה, אשר כתבתי, להורתם. 
<B>כד,יג</B> ויקם משה, ויהושע משרתו; ויעל משה, אל-הר האלהים. 
<B>כד,יד</B> ואל-הזקנים אמר שבו-לנו בזה, עד אשר-נשוב אליכם; והנה אהרן וחור עמכם, מי-בעל דברים יגש אלהם. 
<B>כד,טו</B> ויעל משה, אל-ההר; ויכס הענן, את-ההר. 
<B>כד,טז</B> וישכן כבוד-יהוה על-הר סיני, ויכסהו הענן ששת ימים; ויקרא אל-משה ביום השביעי, מתוך הענן. 
<B>כד,יז</B> ומראה כבוד יהוה, כאש אכלת בראש ההר, לעיני, בני ישראל. 
<B>כד,יח</B> ויבא משה בתוך הענן, ויעל אל-ההר; ויהי משה, בהר, ארבעים יום, וארבעים לילה.  {פ}</P>

<P><B>כה,א</B> וידבר יהוה, אל-משה לאמר. 
<B>כה,ב</B> דבר אל-בני ישראל, ויקחו-לי תרומה:  מאת כל-איש אשר ידבנו לבו, תקחו את-תרומתי. 
<B>כה,ג</B> וזאת, התרומה, אשר תקחו, מאתם:  זהב וכסף, ונחשת. 
<B>כה,ד</B> ותכלת וארגמן ותולעת שני, ושש ועזים. 
<B>כה,ה</B> וערת אילם מאדמים וערת תחשים, ועצי שטים. 
<B>כה,ו</B> שמן, למאר; בשמים לשמן המשחה, ולקטרת הסמים. 
<B>כה,ז</B> אבני-שהם, ואבני מלאים, לאפד, ולחשן. 
<B>כה,ח</B> ועשו לי, מקדש; ושכנתי, בתוכם. 
<B>כה,ט</B> ככל, אשר אני מראה אותך, את תבנית המשכן, ואת תבנית כל-כליו; וכן, תעשו.  {ס}</P>

<P><B>כה,י</B> ועשו ארון, עצי שטים:  אמתים וחצי ארכו, ואמה וחצי רחבו, ואמה וחצי, קמתו. 
<B>כה,יא</B> וצפית אתו זהב טהור, מבית ומחוץ תצפנו; ועשית עליו זר זהב, סביב. 
<B>כה,יב</B> ויצקת לו, ארבע טבעת זהב, ונתתה, על ארבע פעמתיו; ושתי טבעת, על-צלעו האחת, ושתי טבעת, על-צלעו השנית. 
<B>כה,יג</B> ועשית בדי, עצי שטים; וצפית אתם, זהב. 
<B>כה,יד</B> והבאת את-הבדים בטבעת, על צלעת הארן, לשאת את-הארן, בהם. 
<B>כה,טו</B> בטבעת, הארן, יהיו, הבדים:  לא יסרו, ממנו. 
<B>כה,טז</B> ונתת, אל-הארן--את, העדת, אשר אתן, אליך. 
<B>כה,יז</B> ועשית כפרת, זהב טהור:  אמתים וחצי ארכה, ואמה וחצי רחבה. 
<B>כה,יח</B> ועשית שנים כרבים, זהב; מקשה תעשה אתם, משני קצות הכפרת. 
<B>כה,יט</B> ועשה כרוב אחד מקצה, מזה, וכרוב-אחד מקצה, מזה; מן-הכפרת תעשו את-הכרבים, על-שני קצותיו. 
<B>כה,כ</B> והיו הכרבים פרשי כנפים למעלה, סככים בכנפיהם על-הכפרת, ופניהם, איש אל-אחיו; אל-הכפרת--יהיו, פני הכרבים. 
<B>כה,כא</B> ונתת את-הכפרת על-הארן, מלמעלה; ואל-הארן--תתן את-העדת, אשר אתן אליך. 
<B>כה,כב</B> ונועדתי לך, שם, ודברתי אתך מעל הכפרת מבין שני הכרבים, אשר על-ארון העדת--את כל-אשר אצוה אותך, אל-בני ישראל.  {פ}</P>

<P><B>כה,כג</B> ועשית שלחן, עצי שטים:  אמתים ארכו ואמה רחבו, ואמה וחצי קמתו. 
<B>כה,כד</B> וצפית אתו, זהב טהור; ועשית לו זר זהב, סביב. 
<B>כה,כה</B> ועשית לו מסגרת טפח, סביב; ועשית זר-זהב למסגרתו, סביב. 
<B>כה,כו</B> ועשית לו, ארבע טבעת זהב; ונתת, את-הטבעת, על ארבע הפאת, אשר לארבע רגליו. 
<B>כה,כז</B> לעמת, המסגרת, תהיין, הטבעת--לבתים לבדים, לשאת את-השלחן. 
<B>כה,כח</B> ועשית את-הבדים עצי שטים, וצפית אתם זהב; ונשא-בם, את-השלחן. 
<B>כה,כט</B> ועשית קערתיו וכפתיו, וקשותיו ומנקיתיו, אשר יסך, בהן; זהב טהור, תעשה אתם. 
<B>כה,ל</B> ונתת על-השלחן לחם פנים, לפני תמיד.  {פ}</P>

<P><B>כה,לא</B> ועשית מנרת, זהב טהור; מקשה תעשה המנורה, ירכה וקנה, גביעיה כפתריה ופרחיה, ממנה יהיו. 
<B>כה,לב</B> וששה קנים, יצאים מצדיה:  שלשה קני מנרה, מצדה האחד, ושלשה קני מנרה, מצדה השני. 
<B>כה,לג</B> שלשה גבעים משקדים בקנה האחד, כפתר ופרח, ושלשה גבעים משקדים בקנה האחד, כפתר ופרח; כן לששת הקנים, היצאים מן-המנרה. 
<B>כה,לד</B> ובמנרה, ארבעה גבעים:  משקדים--כפתריה, ופרחיה. 
<B>כה,לה</B> וכפתר תחת שני הקנים ממנה, וכפתר תחת שני הקנים ממנה, וכפתר, תחת-שני הקנים ממנה--לששת, הקנים, היצאים, מן-המנרה. 
<B>כה,לו</B> כפתריהם וקנתם, ממנה יהיו; כלה מקשה אחת, זהב טהור. 
<B>כה,לז</B> ועשית את-נרתיה, שבעה; והעלה, את-נרתיה, והאיר, על-עבר פניה. 
<B>כה,לח</B> ומלקחיה ומחתתיה, זהב טהור. 
<B>כה,לט</B> ככר זהב טהור, יעשה אתה--את כל-הכלים, האלה. 
<B>כה,מ</B> וראה, ועשה:  בתבניתם--אשר-אתה מראה, בהר.  {ס}</P>

<P><B>כו,א</B> ואת-המשכן תעשה, עשר יריעת:  שש משזר, ותכלת וארגמן ותלעת שני--כרבים מעשה חשב, תעשה אתם. 
<B>כו,ב</B> ארך היריעה האחת, שמנה ועשרים באמה, ורחב ארבע באמה, היריעה האחת; מדה אחת, לכל-היריעת. 
<B>כו,ג</B> חמש היריעת, תהיין חברת, אשה, אל-אחתה; וחמש יריעת חברת, אשה אל-אחתה. 
<B>כו,ד</B> ועשית ללאת תכלת, על שפת היריעה האחת, מקצה, בחברת; וכן תעשה, בשפת היריעה, הקיצונה, במחברת השנית. 
<B>כו,ה</B> חמשים ללאת, תעשה ביריעה האחת, וחמשים ללאת תעשה בקצה היריעה, אשר במחברת השנית:  מקבילת, הללאת, אשה, אל-אחתה. 
<B>כו,ו</B> ועשית, חמשים קרסי זהב; וחברת את-היריעת אשה אל-אחתה, בקרסים, והיה המשכן, אחד. 
<B>כו,ז</B> ועשית יריעת עזים, לאהל על-המשכן; עשתי-עשרה יריעת, תעשה אתם. 
<B>כו,ח</B> ארך היריעה האחת, שלשים באמה, ורחב ארבע באמה, היריעה האחת; מדה אחת, לעשתי עשרה יריעת. 
<B>כו,ט</B> וחברת את-חמש היריעת, לבד, ואת-שש היריעת, לבד; וכפלת את-היריעה הששית, אל-מול פני האהל. 
<B>כו,י</B> ועשית חמשים ללאת, על שפת היריעה האחת, הקיצנה, בחברת; וחמשים ללאת, על שפת היריעה, החברת, השנית. 
<B>כו,יא</B> ועשית קרסי נחשת, חמשים; והבאת את-הקרסים בללאת, וחברת את-האהל והיה אחד. 
<B>כו,יב</B> וסרח, העדף, ביריעת, האהל--חצי היריעה, העדפת, תסרח, על אחרי המשכן. 
<B>כו,יג</B> והאמה מזה והאמה מזה, בעדף, בארך, יריעת האהל:  יהיה סרוח על-צדי המשכן, מזה ומזה--לכסתו. 
<B>כו,יד</B> ועשית מכסה לאהל, ערת אילם מאדמים, ומכסה ערת תחשים, מלמעלה.  {פ}</P>

<P><B>כו,טו</B> ועשית את-הקרשים, למשכן, עצי שטים, עמדים. 
<B>כו,טז</B> עשר אמות, ארך הקרש; ואמה וחצי האמה, רחב הקרש האחד. 
<B>כו,יז</B> שתי ידות, לקרש האחד--משלבת, אשה אל-אחתה; כן תעשה, לכל קרשי המשכן. 
<B>כו,יח</B> ועשית את-הקרשים, למשכן, עשרים קרש, לפאת נגבה תימנה. 
<B>כו,יט</B> וארבעים, אדני-כסף, תעשה, תחת עשרים הקרש:  שני אדנים תחת-הקרש האחד, לשתי ידתיו, ושני אדנים תחת-הקרש האחד, לשתי ידתיו. 
<B>כו,כ</B> ולצלע המשכן השנית, לפאת צפון, עשרים, קרש. 
<B>כו,כא</B> וארבעים אדניהם, כסף:  שני אדנים, תחת הקרש האחד, ושני אדנים, תחת הקרש האחד. 
<B>כו,כב</B> ולירכתי המשכן, ימה, תעשה, ששה קרשים. 
<B>כו,כג</B> ושני קרשים תעשה, למקצעת המשכן--בירכתים. 
<B>כו,כד</B> ויהיו תאמם, מלמטה, ויחדו יהיו תמים על-ראשו, אל-הטבעת האחת; כן יהיה לשניהם, לשני המקצעת יהיו. 
<B>כו,כה</B> והיו, שמנה קרשים, ואדניהם כסף, ששה עשר אדנים:  שני אדנים, תחת הקרש האחד, ושני אדנים, תחת הקרש האחד. 
<B>כו,כו</B> ועשית בריחם, עצי שטים, חמשה, לקרשי צלע-המשכן האחד. 
<B>כו,כז</B> וחמשה בריחם, לקרשי צלע-המשכן השנית; וחמשה בריחם, לקרשי צלע המשכן, לירכתים, ימה. 
<B>כו,כח</B> והבריח התיכן, בתוך הקרשים, מברח, מן-הקצה אל-הקצה. 
<B>כו,כט</B> ואת-הקרשים תצפה זהב, ואת-טבעתיהם תעשה זהב--בתים, לבריחם; וצפית את-הבריחם, זהב. 
<B>כו,ל</B> והקמת, את-המשכן:  כמשפטו--אשר הראית, בהר.  {ס}</P>

<P><B>כו,לא</B> ועשית פרכת, תכלת וארגמן ותולעת שני--ושש משזר; מעשה חשב יעשה אתה, כרבים. 
<B>כו,לב</B> ונתתה אתה, על-ארבעה עמודי שטים, מצפים זהב, וויהם זהב--על-ארבעה, אדני-כסף. 
<B>כו,לג</B> ונתתה את-הפרכת, תחת הקרסים, והבאת שמה מבית לפרכת, את ארון העדות; והבדילה הפרכת, לכם, בין הקדש, ובין קדש הקדשים. 
<B>כו,לד</B> ונתת, את-הכפרת, על, ארון העדת--בקדש, הקדשים. 
<B>כו,לה</B> ושמת את-השלחן, מחוץ לפרכת, ואת-המנרה נכח השלחן, על צלע המשכן תימנה; והשלחן--תתן, על-צלע צפון. 
<B>כו,לו</B> ועשית מסך לפתח האהל, תכלת וארגמן ותולעת שני ושש משזר, מעשה, רקם. 
<B>כו,לז</B> ועשית למסך, חמשה עמודי שטים, וצפית אתם זהב, וויהם זהב; ויצקת להם, חמשה אדני נחשת.  {ס}</P>

<P><B>כז,א</B> ועשית את-המזבח, עצי שטים:  חמש אמות ארך וחמש אמות רחב, רבוע יהיה המזבח, ושלש אמות, קמתו. 
<B>כז,ב</B> ועשית קרנתיו, על ארבע פנתיו--ממנו, תהיין קרנתיו; וצפית אתו, נחשת. 
<B>כז,ג</B> ועשית סירתיו, לדשנו, ויעיו ומזרקתיו, ומזלגתיו ומחתתיו; לכל-כליו, תעשה נחשת. 
<B>כז,ד</B> ועשית לו מכבר, מעשה רשת נחשת; ועשית על-הרשת, ארבע טבעת נחשת, על, ארבע קצותיו. 
<B>כז,ה</B> ונתתה אתה, תחת כרכב המזבח--מלמטה; והיתה הרשת, עד חצי המזבח. 
<B>כז,ו</B> ועשית בדים למזבח, בדי עצי שטים; וצפית אתם, נחשת. 
<B>כז,ז</B> והובא את-בדיו, בטבעת; והיו הבדים, על-שתי צלעת המזבח--בשאת אתו. 
<B>כז,ח</B> נבוב לחת, תעשה אתו:  כאשר הראה אתך בהר, כן יעשו.  {ס}</P>

<P><B>כז,ט</B> ועשית, את חצר המשכן--לפאת נגב-תימנה קלעים לחצר שש משזר, מאה באמה ארך, לפאה, האחת. 
<B>כז,י</B> ועמדיו עשרים, ואדניהם עשרים נחשת; ווי העמדים וחשקיהם, כסף. 
<B>כז,יא</B> וכן לפאת צפון בארך, קלעים מאה ארך; ועמדו עשרים, ואדניהם עשרים נחשת, ווי העמדים וחשקיהם, כסף. 
<B>כז,יב</B> ורחב החצר לפאת-ים, קלעים חמשים אמה; עמדיהם עשרה, ואדניהם עשרה. 
<B>כז,יג</B> ורחב החצר, לפאת קדמה מזרחה--חמשים אמה. 
<B>כז,יד</B> וחמש עשרה אמה קלעים, לכתף; עמדיהם שלשה, ואדניהם שלשה. 
<B>כז,טו</B> ולכתף, השנית--חמש עשרה, קלעים; עמדיהם שלשה, ואדניהם שלשה. 
<B>כז,טז</B> ולשער החצר מסך עשרים אמה, תכלת וארגמן ותולעת שני ושש משזר--מעשה רקם; עמדיהם, ארבעה, ואדניהם, ארבעה. 
<B>כז,יז</B> כל-עמודי החצר סביב מחשקים כסף, וויהם כסף; ואדניהם, נחשת. 
<B>כז,יח</B> ארך החצר מאה באמה ורחב חמשים בחמשים, וקמה חמש אמות--שש משזר; ואדניהם, נחשת. 
<B>כז,יט</B> לכל כלי המשכן, בכל עבדתו, וכל-יתדתיו וכל-יתדת החצר, נחשת.  {ס}</P>

<P><B>כז,כ</B> ואתה תצוה את-בני ישראל, ויקחו אליך שמן זית זך כתית--למאור:  להעלת נר, תמיד. 
<B>כז,כא</B> באהל מועד מחוץ לפרכת אשר על-העדת, יערך אתו אהרן ובניו מערב עד-בקר--לפני יהוה:  חקת עולם לדרתם, מאת בני ישראל.  {ס}</P>

<P><B>כח,א</B> ואתה הקרב אליך את-אהרן אחיך ואת-בניו אתו, מתוך בני ישראל--לכהנו-לי:  אהרן--נדב ואביהוא אלעזר ואיתמר, בני אהרן. 
<B>כח,ב</B> ועשית בגדי-קדש, לאהרן אחיך, לכבוד, ולתפארת. 
<B>כח,ג</B> ואתה, תדבר אל-כל-חכמי-לב, אשר מלאתיו, רוח חכמה; ועשו את-בגדי אהרן, לקדשו--לכהנו-לי. 
<B>כח,ד</B> ואלה הבגדים אשר יעשו, חשן ואפוד ומעיל, וכתנת תשבץ, מצנפת ואבנט; ועשו בגדי-קדש לאהרן אחיך, ולבניו--לכהנו-לי. 
<B>כח,ה</B> והם יקחו את-הזהב, ואת-התכלת ואת-הארגמן, ואת-תולעת השני, ואת-השש.  {פ}</P>

<P><B>כח,ו</B> ועשו, את-האפד:  זהב תכלת וארגמן תולעת שני, ושש משזר--מעשה חשב. 
<B>כח,ז</B> שתי כתפת חברת, יהיה-לו אל-שני קצותיו--וחבר. 
<B>כח,ח</B> וחשב אפדתו אשר עליו, כמעשהו ממנו יהיה:  זהב, תכלת וארגמן ותולעת שני--ושש משזר. 
<B>כח,ט</B> ולקחת, את-שתי אבני-שהם; ופתחת עליהם, שמות בני ישראל. 
<B>כח,י</B> ששה, משמתם, על, האבן האחת; ואת-שמות הששה הנותרים, על-האבן השנית--כתולדתם. 
<B>כח,יא</B> מעשה חרש, אבן--פתוחי חתם תפתח את-שתי האבנים, על-שמת בני ישראל; מסבת משבצות זהב, תעשה אתם. 
<B>כח,יב</B> ושמת את-שתי האבנים, על כתפת האפד, אבני זכרן, לבני ישראל; ונשא אהרן את-שמותם לפני יהוה, על-שתי כתפיו--לזכרן.  {ס}</P>

<P><B>כח,יג</B> ועשית משבצת, זהב. 
<B>כח,יד</B> ושתי שרשרת זהב טהור, מגבלת תעשה אתם מעשה עבת; ונתתה את-שרשרת העבתת, על-המשבצת.  {ס}</P>

<P><B>כח,טו</B> ועשית חשן משפט, מעשה חשב--כמעשה אפד, תעשנו; זהב תכלת וארגמן ותולעת שני, ושש משזר--תעשה אתו. 
<B>כח,טז</B> רבוע יהיה, כפול; זרת ארכו, וזרת רחבו. 
<B>כח,יז</B> ומלאת בו מלאת אבן, ארבעה טורים אבן:  טור, אדם פטדה וברקת--הטור, האחד. 
<B>כח,יח</B> והטור, השני--נפך ספיר, ויהלם. 
<B>כח,יט</B> והטור, השלישי--לשם שבו, ואחלמה. 
<B>כח,כ</B> והטור, הרביעי--תרשיש ושהם, וישפה; משבצים זהב יהיו, במלואתם. 
<B>כח,כא</B> והאבנים תהיין על-שמת בני-ישראל, שתים עשרה--על-שמתם; פתוחי חותם, איש על-שמו, תהיין, לשני עשר שבט. 
<B>כח,כב</B> ועשית על-החשן שרשת גבלת, מעשה עבת, זהב, טהור. 
<B>כח,כג</B> ועשית, על-החשן, שתי, טבעות זהב; ונתת, את-שתי הטבעות, על-שני, קצות החשן. 
<B>כח,כד</B> ונתתה, את-שתי עבתת הזהב, על-שתי, הטבעת--אל-קצות, החשן. 
<B>כח,כה</B> ואת שתי קצות שתי העבתת, תתן על-שתי המשבצות; ונתתה על-כתפות האפד, אל-מול פניו. 
<B>כח,כו</B> ועשית, שתי טבעות זהב, ושמת אתם, על-שני קצות החשן--על-שפתו, אשר אל-עבר האפד ביתה. 
<B>כח,כז</B> ועשית, שתי טבעות זהב, ונתתה אתם על-שתי כתפות האפוד מלמטה ממול פניו, לעמת מחברתו--ממעל, לחשב האפוד. 
<B>כח,כח</B> וירכסו את-החשן מטבעתו אל-טבעת האפוד, בפתיל תכלת, להיות, על-חשב האפוד; ולא-יזח החשן, מעל האפוד. 
<B>כח,כט</B> ונשא אהרן את-שמות בני-ישראל בחשן המשפט, על-לבו--בבאו אל-הקדש:  לזכרן לפני-יהוה, תמיד. 
<B>כח,ל</B> ונתת אל-חשן המשפט, את-האורים ואת-התמים, והיו על-לב אהרן, בבאו לפני יהוה; ונשא אהרן את-משפט בני-ישראל על-לבו, לפני יהוה--תמיד.  {ס}</P>

<P><B>כח,לא</B> ועשית את-מעיל האפוד, כליל תכלת. 
<B>כח,לב</B> והיה פי-ראשו, בתוכו; שפה יהיה לפיו סביב מעשה ארג, כפי תחרא יהיה-לו--לא יקרע. 
<B>כח,לג</B> ועשית על-שוליו, רמני תכלת וארגמן ותולעת שני--על-שוליו, סביב; ופעמני זהב בתוכם, סביב. 
<B>כח,לד</B> פעמן זהב ורמון, פעמן זהב ורמון, על-שולי המעיל, סביב. 
<B>כח,לה</B> והיה על-אהרן, לשרת; ונשמע קולו בבאו אל-הקדש לפני יהוה, ובצאתו--ולא ימות.  {ס}</P>

<P><B>כח,לו</B> ועשית ציץ, זהב טהור; ופתחת עליו פתוחי חתם, קדש ליהוה. 
<B>כח,לז</B> ושמת אתו על-פתיל תכלת, והיה על-המצנפת; אל-מול פני-המצנפת, יהיה. 
<B>כח,לח</B> והיה, על-מצח אהרן, ונשא אהרן את-עון הקדשים אשר יקדישו בני ישראל, לכל-מתנת קדשיהם; והיה על-מצחו תמיד, לרצון להם לפני יהוה. 
<B>כח,לט</B> ושבצת הכתנת שש, ועשית מצנפת שש; ואבנט תעשה, מעשה רקם. 
<B>כח,מ</B> ולבני אהרן תעשה כתנת, ועשית להם אבנטים; ומגבעות תעשה להם, לכבוד ולתפארת. 
<B>כח,מא</B> והלבשת אתם את-אהרן אחיך, ואת-בניו אתו; ומשחת אתם ומלאת את-ידם, וקדשת אתם--וכהנו לי. 
<B>כח,מב</B> ועשה להם מכנסי-בד, לכסות בשר ערוה; ממתנים ועד-ירכים, יהיו. 
<B>כח,מג</B> והיו על-אהרן ועל-בניו בבאם אל-אהל מועד, או בגשתם אל-המזבח לשרת בקדש, ולא-ישאו עון, ומתו:  חקת עולם לו, ולזרעו אחריו.  {ס}</P>

<P><B>כט,א</B> וזה הדבר אשר-תעשה להם, לקדש אתם--לכהן לי:  לקח פר אחד בן-בקר, ואילם שנים--תמימם. 
<B>כט,ב</B> ולחם מצות, וחלת מצת בלולת בשמן, ורקיקי מצות, משחים בשמן; סלת חטים, תעשה אתם. 
<B>כט,ג</B> ונתת אותם על-סל אחד, והקרבת אתם בסל; ואת-הפר--ואת, שני האילם. 
<B>כט,ד</B> ואת-אהרן ואת-בניו תקריב, אל-פתח אהל מועד; ורחצת אתם, במים. 
<B>כט,ה</B> ולקחת את-הבגדים, והלבשת את-אהרן את-הכתנת, ואת מעיל האפד, ואת-האפד ואת-החשן; ואפדת לו, בחשב האפד. 
<B>כט,ו</B> ושמת המצנפת, על-ראשו; ונתת את-נזר הקדש, על-המצנפת. 
<B>כט,ז</B> ולקחת את-שמן המשחה, ויצקת על-ראשו; ומשחת, אתו. 
<B>כט,ח</B> ואת-בניו, תקריב; והלבשתם, כתנת. 
<B>כט,ט</B> וחגרת אתם אבנט אהרן ובניו, וחבשת להם מגבעת, והיתה להם כהנה, לחקת עולם; ומלאת יד-אהרן, ויד-בניו. 
<B>כט,י</B> והקרבת, את-הפר, לפני, אהל מועד; וסמך אהרן ובניו את-ידיהם, על-ראש הפר. 
<B>כט,יא</B> ושחטת את-הפר, לפני יהוה, פתח, אהל מועד. 
<B>כט,יב</B> ולקחת מדם הפר, ונתתה על-קרנת המזבח באצבעך; ואת-כל-הדם תשפך, אל-יסוד המזבח. 
<B>כט,יג</B> ולקחת, את-כל-החלב המכסה את-הקרב, ואת היתרת על-הכבד, ואת שתי הכלית ואת-החלב אשר עליהן; והקטרת, המזבחה. 
<B>כט,יד</B> ואת-בשר הפר, ואת-ערו ואת-פרשו, תשרף באש, מחוץ למחנה:  חטאת, הוא. 
<B>כט,טו</B> ואת-האיל האחד, תקח; וסמכו אהרן ובניו, את-ידיהם--על-ראש האיל. 
<B>כט,טז</B> ושחטת, את-האיל; ולקחת, את-דמו, וזרקת על-המזבח, סביב. 
<B>כט,יז</B> ואת-האיל--תנתח, לנתחיו; ורחצת קרבו וכרעיו, ונתת על-נתחיו ועל-ראשו. 
<B>כט,יח</B> והקטרת את-כל-האיל המזבחה, עלה הוא ליהוה; ריח ניחוח, אשה ליהוה הוא. 
<B>כט,יט</B> ולקחת, את האיל השני; וסמך אהרן ובניו את-ידיהם, על-ראש האיל. 
<B>כט,כ</B> ושחטת את-האיל, ולקחת מדמו ונתתה על-תנוך אזן אהרן ועל-תנוך אזן בניו הימנית, ועל-בהן ידם הימנית, ועל-בהן רגלם הימנית; וזרקת את-הדם על-המזבח, סביב. 
<B>כט,כא</B> ולקחת מן-הדם אשר על-המזבח, ומשמן המשחה, והזית על-אהרן ועל-בגדיו, ועל-בניו ועל-בגדי בניו אתו; וקדש הוא ובגדיו, ובניו ובגדי בניו אתו. 
<B>כט,כב</B> ולקחת מן-האיל החלב והאליה ואת-החלב המכסה את-הקרב, ואת יתרת הכבד ואת שתי הכלית ואת-החלב אשר עליהן, ואת, שוק הימין:  כי איל מלאים, הוא. 
<B>כט,כג</B> וככר לחם אחת, וחלת לחם שמן אחת--ורקיק אחד:  מסל, המצות, אשר, לפני יהוה. 
<B>כט,כד</B> ושמת הכל--על כפי אהרן, ועל כפי בניו; והנפת אתם תנופה, לפני יהוה. 
<B>כט,כה</B> ולקחת אתם מידם, והקטרת המזבחה על-העלה; לריח ניחוח לפני יהוה, אשה הוא ליהוה. 
<B>כט,כו</B> ולקחת את-החזה, מאיל המלאים אשר לאהרן, והנפת אתו תנופה, לפני יהוה; והיה לך, למנה. 
<B>כט,כז</B> וקדשת את חזה התנופה, ואת שוק התרומה, אשר הונף, ואשר הורם:  מאיל, המלאים--מאשר לאהרן, ומאשר לבניו. 
<B>כט,כח</B> והיה לאהרן ולבניו לחק-עולם, מאת בני ישראל, כי תרומה, הוא; ותרומה יהיה מאת בני-ישראל, מזבחי שלמיהם--תרומתם, ליהוה. 
<B>כט,כט</B> ובגדי הקדש אשר לאהרן, יהיו לבניו אחריו, למשחה בהם, ולמלא-בם את-ידם. 
<B>כט,ל</B> שבעת ימים, ילבשם הכהן תחתיו--מבניו:  אשר יבא אל-אהל מועד, לשרת בקדש. 
<B>כט,לא</B> ואת איל המלאים, תקח; ובשלת את-בשרו, במקם קדש. 
<B>כט,לב</B> ואכל אהרן ובניו את-בשר האיל, ואת-הלחם אשר בסל, פתח, אהל מועד. 
<B>כט,לג</B> ואכלו אתם אשר כפר בהם, למלא את-ידם לקדש אתם; וזר לא-יאכל, כי-קדש הם. 
<B>כט,לד</B> ואם-יותר מבשר המלאים, ומן-הלחם--עד-הבקר:  ושרפת את-הנותר באש, לא יאכל כי-קדש הוא. 
<B>כט,לה</B> ועשית לאהרן ולבניו, ככה, ככל אשר-צויתי, אתכה; שבעת ימים, תמלא ידם. 
<B>כט,לו</B> ופר חטאת תעשה ליום, על-הכפרים, וחטאת על-המזבח, בכפרך עליו; ומשחת אתו, לקדשו. 
<B>כט,לז</B> שבעת ימים, תכפר על-המזבח, וקדשת, אתו; והיה המזבח קדש קדשים, כל-הנגע במזבח יקדש.  {ס}</P>

<P><B>כט,לח</B> וזה, אשר תעשה על-המזבח:  כבשים בני-שנה שנים ליום, תמיד. 
<B>כט,לט</B> את-הכבש האחד, תעשה בבקר; ואת הכבש השני, תעשה בין הערבים. 
<B>כט,מ</B> ועשרן סלת בלול בשמן כתית, רבע ההין, ונסך, רביעת ההין יין--לכבש, האחד. 
<B>כט,מא</B> ואת הכבש השני, תעשה בין הערבים:  כמנחת הבקר וכנסכה, תעשה-לה, לריח ניחח, אשה ליהוה. 
<B>כט,מב</B> עלת תמיד לדרתיכם, פתח אהל-מועד לפני יהוה, אשר אועד לכם שמה, לדבר אליך שם. 
<B>כט,מג</B> ונעדתי שמה, לבני ישראל; ונקדש, בכבדי. 
<B>כט,מד</B> וקדשתי את-אהל מועד, ואת-המזבח; ואת-אהרן ואת-בניו אקדש, לכהן לי. 
<B>כט,מה</B> ושכנתי, בתוך בני ישראל; והייתי להם, לאלהים. 
<B>כט,מו</B> וידעו, כי אני יהוה אלהיהם, אשר הוצאתי אתם מארץ מצרים, לשכני בתוכם:  אני, יהוה אלהיהם.  {פ}</P>

<P><B>ל,א</B> ועשית מזבח, מקטר קטרת; עצי שטים, תעשה אתו. 
<B>ל,ב</B> אמה ארכו ואמה רחבו, רבוע יהיה, ואמתים, קמתו; ממנו, קרנתיו. 
<B>ל,ג</B> וצפית אתו זהב טהור, את-גגו ואת-קירתיו סביב--ואת-קרנתיו; ועשית לו זר זהב, סביב. 
<B>ל,ד</B> ושתי טבעת זהב תעשה-לו מתחת לזרו, על שתי צלעתיו--תעשה, על-שני צדיו; והיה לבתים לבדים, לשאת אתו בהמה. 
<B>ל,ה</B> ועשית את-הבדים, עצי שטים; וצפית אתם, זהב. 
<B>ל,ו</B> ונתתה אתו לפני הפרכת, אשר על-ארן העדת--לפני הכפרת, אשר על-העדת, אשר אועד לך, שמה. 
<B>ל,ז</B> והקטיר עליו אהרן, קטרת סמים; בבקר בבקר, בהיטיבו את-הנרת--יקטירנה. 
<B>ל,ח</B> ובהעלת אהרן את-הנרת בין הערבים, יקטירנה--קטרת תמיד לפני יהוה, לדרתיכם. 
<B>ל,ט</B> לא-תעלו עליו קטרת זרה, ועלה ומנחה; ונסך, לא תסכו עליו. 
<B>ל,י</B> וכפר אהרן על-קרנתיו, אחת בשנה:  מדם חטאת הכפרים, אחת בשנה יכפר עליו לדרתיכם--קדש-קדשים הוא, ליהוה.  {פ}</P>

<P><B>ל,יא</B> וידבר יהוה, אל-משה לאמר. 
<B>ל,יב</B> כי תשא את-ראש בני-ישראל, לפקדיהם, ונתנו איש כפר נפשו ליהוה, בפקד אתם; ולא-יהיה בהם נגף, בפקד אתם. 
<B>ל,יג</B> זה יתנו, כל-העבר על-הפקדים--מחצית השקל, בשקל הקדש:  עשרים גרה, השקל--מחצית השקל, תרומה ליהוה. 
<B>ל,יד</B> כל, העבר על-הפקדים, מבן עשרים שנה, ומעלה--יתן, תרומת יהוה. 
<B>ל,טו</B> העשיר לא-ירבה, והדל לא ימעיט, ממחצית, השקל--לתת את-תרומת יהוה, לכפר על-נפשתיכם. 
<B>ל,טז</B> ולקחת את-כסף הכפרים, מאת בני ישראל, ונתת אתו, על-עבדת אהל מועד; והיה לבני ישראל לזכרון לפני יהוה, לכפר על-נפשתיכם.  {פ}</P>

<P><B>ל,יז</B> וידבר יהוה, אל-משה לאמר. 
<B>ל,יח</B> ועשית כיור נחשת, וכנו נחשת--לרחצה; ונתת אתו, בין-אהל מועד ובין המזבח, ונתת שמה, מים. 
<B>ל,יט</B> ורחצו אהרן ובניו, ממנו, את-ידיהם, ואת-רגליהם. 
<B>ל,כ</B> בבאם אל-אהל מועד, ירחצו-מים--ולא ימתו; או בגשתם אל-המזבח לשרת, להקטיר אשה ליהוה. 
<B>ל,כא</B> ורחצו ידיהם ורגליהם, ולא ימתו; והיתה להם חק-עולם לו ולזרעו, לדרתם.  {פ}</P>

<P><B>ל,כב</B> וידבר יהוה, אל-משה לאמר. 
<B>ל,כג</B> ואתה קח-לך, בשמים ראש, מר-דרור חמש מאות, וקנמן-בשם מחציתו חמשים ומאתים; וקנה-בשם, חמשים ומאתים. 
<B>ל,כד</B> וקדה, חמש מאות בשקל הקדש; ושמן זית, הין. 
<B>ל,כה</B> ועשית אתו, שמן משחת-קדש--רקח מרקחת, מעשה רקח; שמן משחת-קדש, יהיה. 
<B>ל,כו</B> ומשחת בו, את-אהל מועד, ואת, ארון העדת. 
<B>ל,כז</B> ואת-השלחן, ואת-כל-כליו, ואת-המנרה, ואת-כליה; ואת, מזבח הקטרת. 
<B>ל,כח</B> ואת-מזבח העלה, ואת-כל-כליו; ואת-הכיר, ואת-כנו. 
<B>ל,כט</B> וקדשת אתם, והיו קדש קדשים; כל-הנגע בהם, יקדש. 
<B>ל,ל</B> ואת-אהרן ואת-בניו, תמשח; וקדשת אתם, לכהן לי. 
<B>ל,לא</B> ואל-בני ישראל, תדבר לאמר:  שמן משחת-קדש יהיה זה, לי--לדרתיכם. 
<B>ל,לב</B> על-בשר אדם, לא ייסך, ובמתכנתו, לא תעשו כמהו; קדש הוא, קדש יהיה לכם. 
<B>ל,לג</B> איש אשר ירקח כמהו, ואשר יתן ממנו על-זר--ונכרת, מעמיו.  {ס}</P>

<P><B>ל,לד</B> ויאמר יהוה אל-משה קח-לך סמים, נטף ושחלת וחלבנה, סמים, ולבנה זכה:  בד בבד, יהיה. 
<B>ל,לה</B> ועשית אתה קטרת, רקח מעשה רוקח, ממלח, טהור קדש. 
<B>ל,לו</B> ושחקת ממנה, הדק, ונתתה ממנה לפני העדת באהל מועד, אשר אועד לך שמה; קדש קדשים, תהיה לכם. 
<B>ל,לז</B> והקטרת, אשר תעשה--במתכנתה, לא תעשו לכם; קדש תהיה לך, ליהוה. 
<B>ל,לח</B> איש אשר-יעשה כמוה, להריח בה--ונכרת, מעמיו.  {ס}</P>

<P><B>לא,א</B> וידבר יהוה, אל-משה לאמר. 
<B>לא,ב</B> ראה, קראתי בשם, בצלאל בן-אורי בן-חור, למטה יהודה. 
<B>לא,ג</B> ואמלא אתו, רוח אלהים, בחכמה ובתבונה ובדעת, ובכל-מלאכה. 
<B>לא,ד</B> לחשב, מחשבת; לעשות בזהב ובכסף, ובנחשת. 
<B>לא,ה</B> ובחרשת אבן למלאת, ובחרשת עץ; לעשות, בכל-מלאכה. 
<B>לא,ו</B> ואני הנה נתתי אתו, את אהליאב בן-אחיסמך למטה-דן, ובלב כל-חכם-לב, נתתי חכמה; ועשו, את כל-אשר צויתך. 
<B>לא,ז</B> את אהל מועד, ואת-הארן לעדת, ואת-הכפרת, אשר עליו; ואת, כל-כלי האהל. 
<B>לא,ח</B> ואת-השלחן, ואת-כליו, ואת-המנרה הטהרה, ואת-כל-כליה; ואת, מזבח הקטרת. 
<B>לא,ט</B> ואת-מזבח העלה, ואת-כל-כליו; ואת-הכיור, ואת-כנו. 
<B>לא,י</B> ואת, בגדי השרד; ואת-בגדי הקדש לאהרן הכהן, ואת-בגדי בניו לכהן. 
<B>לא,יא</B> ואת שמן המשחה ואת-קטרת הסמים, לקדש:  ככל אשר-צויתך, יעשו.  {פ}</P>

<P><B>לא,יב</B> ויאמר יהוה, אל-משה לאמר. 
<B>לא,יג</B> ואתה דבר אל-בני ישראל, לאמר, אך את-שבתתי, תשמרו:  כי אות הוא ביני וביניכם, לדרתיכם--לדעת, כי אני יהוה מקדשכם. 
<B>לא,יד</B> ושמרתם, את-השבת, כי קדש הוא, לכם; מחלליה, מות יומת--כי כל-העשה בה מלאכה, ונכרתה הנפש ההוא מקרב עמיה. 
<B>לא,טו</B> ששת ימים, יעשה מלאכה, וביום השביעי שבת שבתון קדש, ליהוה; כל-העשה מלאכה ביום השבת, מות יומת. 
<B>לא,טז</B> ושמרו בני-ישראל, את-השבת, לעשות את-השבת לדרתם, ברית עולם. 
<B>לא,יז</B> ביני, ובין בני ישראל--אות הוא, לעלם:  כי-ששת ימים, עשה יהוה את-השמים ואת-הארץ, וביום השביעי, שבת וינפש.  {ס}</P>

<P><B>לא,יח</B> ויתן אל-משה, ככלתו לדבר אתו בהר סיני, שני, לחת העדת--לחת אבן, כתבים באצבע אלהים. 
<B>לב,א</B> וירא העם, כי-בשש משה לרדת מן-ההר; ויקהל העם על-אהרן, ויאמרו אליו קום עשה-לנו אלהים אשר ילכו לפנינו--כי-זה משה האיש אשר העלנו מארץ מצרים, לא ידענו מה-היה לו. 
<B>לב,ב</B> ויאמר אלהם, אהרן, פרקו נזמי הזהב, אשר באזני נשיכם בניכם ובנתיכם; והביאו, אלי. 
<B>לב,ג</B> ויתפרקו, כל-העם, את-נזמי הזהב, אשר באזניהם; ויביאו, אל-אהרן. 
<B>לב,ד</B> ויקח מידם, ויצר אתו בחרט, ויעשהו, עגל מסכה; ויאמרו--אלה אלהיך ישראל, אשר העלוך מארץ מצרים. 
<B>לב,ה</B> וירא אהרן, ויבן מזבח לפניו; ויקרא אהרן ויאמר, חג ליהוה מחר. 
<B>לב,ו</B> וישכימו, ממחרת, ויעלו עלת, ויגשו שלמים; וישב העם לאכל ושתו, ויקמו לצחק.  {פ}</P>

<P><B>לב,ז</B> וידבר יהוה, אל-משה:  לך-רד--כי שחת עמך, אשר העלית מארץ מצרים. 
<B>לב,ח</B> סרו מהר, מן-הדרך אשר צויתם--עשו להם, עגל מסכה; וישתחוו-לו, ויזבחו-לו, ויאמרו, אלה אלהיך ישראל אשר העלוך מארץ מצרים. 
<B>לב,ט</B> ויאמר יהוה, אל-משה:  ראיתי את-העם הזה, והנה עם-קשה-ערף הוא. 
<B>לב,י</B> ועתה הניחה לי, ויחר-אפי בהם ואכלם; ואעשה אותך, לגוי גדול. 
<B>לב,יא</B> ויחל משה, את-פני יהוה אלהיו; ויאמר, למה יהוה יחרה אפך בעמך, אשר הוצאת מארץ מצרים, בכח גדול וביד חזקה. 
<B>לב,יב</B> למה יאמרו מצרים לאמר, ברעה הוציאם להרג אתם בהרים, ולכלתם, מעל פני האדמה; שוב מחרון אפך, והנחם על-הרעה לעמך. 
<B>לב,יג</B> זכר לאברהם ליצחק ולישראל עבדיך, אשר נשבעת להם בך, ותדבר אלהם, ארבה את-זרעכם ככוכבי השמים; וכל-הארץ הזאת אשר אמרתי, אתן לזרעכם, ונחלו, לעלם. 
<B>לב,יד</B> וינחם, יהוה, על-הרעה, אשר דבר לעשות לעמו.  {פ}</P>

<P><B>לב,טו</B> ויפן וירד משה, מן-ההר, ושני לחת העדת, בידו:  לחת, כתבים משני עבריהם--מזה ומזה, הם כתבים. 
<B>לב,טז</B> והלחת--מעשה אלהים, המה; והמכתב, מכתב אלהים הוא--חרות, על-הלחת. 
<B>לב,יז</B> וישמע יהושע את-קול העם, ברעה; ויאמר, אל-משה, קול מלחמה, במחנה. 
<B>לב,יח</B> ויאמר, אין קול ענות גבורה, ואין קול, ענות חלושה; קול ענות, אנכי שמע. 
<B>לב,יט</B> ויהי, כאשר קרב אל-המחנה, וירא את-העגל, ומחלת; ויחר-אף משה, וישלך מידו את-הלחת, וישבר אתם, תחת ההר. 
<B>לב,כ</B> ויקח את-העגל אשר עשו, וישרף באש, ויטחן, עד אשר-דק; ויזר על-פני המים, וישק את-בני ישראל. 
<B>לב,כא</B> ויאמר משה אל-אהרן, מה-עשה לך העם הזה:  כי-הבאת עליו, חטאה גדלה. 
<B>לב,כב</B> ויאמר אהרן, אל-יחר אף אדני; אתה ידעת את-העם, כי ברע הוא. 
<B>לב,כג</B> ויאמרו לי--עשה-לנו אלהים, אשר ילכו לפנינו:  כי-זה משה האיש, אשר העלנו מארץ מצרים--לא ידענו, מה-היה לו. 
<B>לב,כד</B> ואמר להם למי זהב, התפרקו ויתנו-לי; ואשלכהו באש, ויצא העגל הזה. 
<B>לב,כה</B> וירא משה את-העם, כי פרע הוא:  כי-פרעה אהרן, לשמצה בקמיהם. 
<B>לב,כו</B> ויעמד משה, בשער המחנה, ויאמר, מי ליהוה אלי; ויאספו אליו, כל-בני לוי. 
<B>לב,כז</B> ויאמר להם, כה-אמר יהוה אלהי ישראל, שימו איש-חרבו, על-ירכו; עברו ושובו משער לשער, במחנה, והרגו איש-את-אחיו ואיש את-רעהו, ואיש את-קרבו. 
<B>לב,כח</B> ויעשו בני-לוי, כדבר משה; ויפל מן-העם ביום ההוא, כשלשת אלפי איש. 
<B>לב,כט</B> ויאמר משה, מלאו ידכם היום ליהוה, כי איש בבנו, ובאחיו--ולתת עליכם היום, ברכה. 
<B>לב,ל</B> ויהי, ממחרת, ויאמר משה אל-העם, אתם חטאתם חטאה גדלה; ועתה אעלה אל-יהוה, אולי אכפרה בעד חטאתכם. 
<B>לב,לא</B> וישב משה אל-יהוה, ויאמר:  אנא, חטא העם הזה חטאה גדלה, ויעשו להם, אלהי זהב. 
<B>לב,לב</B> ועתה, אם-תשא חטאתם; ואם-אין--מחני נא, מספרך אשר כתבת. 
<B>לב,לג</B> ויאמר יהוה, אל-משה:  מי אשר חטא-לי, אמחנו מספרי. 
<B>לב,לד</B> ועתה לך נחה את-העם, אל אשר-דברתי לך--הנה מלאכי, ילך לפניך; וביום פקדי, ופקדתי עלהם חטאתם. 
<B>לב,לה</B> ויגף יהוה, את-העם, על אשר עשו את-העגל, אשר עשה אהרן.  {ס}</P>

<P><B>לג,א</B> וידבר יהוה אל-משה, לך עלה מזה--אתה והעם, אשר העלית מארץ מצרים:  אל-הארץ, אשר נשבעתי לאברהם ליצחק וליעקב לאמר, לזרעך, אתננה. 
<B>לג,ב</B> ושלחתי לפניך, מלאך; וגרשתי, את-הכנעני האמרי, והחתי והפרזי, החוי והיבוסי. 
<B>לג,ג</B> אל-ארץ זבת חלב, ודבש:  כי לא אעלה בקרבך, כי עם-קשה-ערף אתה--פן-אכלך, בדרך. 
<B>לג,ד</B> וישמע העם, את-הדבר הרע הזה--ויתאבלו; ולא-שתו איש עדיו, עליו. 
<B>לג,ה</B> ויאמר יהוה אל-משה, אמר אל-בני-ישראל אתם עם-קשה-ערף--רגע אחד אעלה בקרבך, וכליתיך; ועתה, הורד עדיך מעליך, ואדעה, מה אעשה-לך. 
<B>לג,ו</B> ויתנצלו בני-ישראל את-עדים, מהר חורב. 
<B>לג,ז</B> ומשה יקח את-האהל ונטה-לו מחוץ למחנה, הרחק מן-המחנה, וקרא לו, אהל מועד; והיה, כל-מבקש יהוה, יצא אל-אהל מועד, אשר מחוץ למחנה. 
<B>לג,ח</B> והיה, כצאת משה אל-האהל, יקומו כל-העם, ונצבו איש פתח אהלו; והביטו אחרי משה, עד-באו האהלה. 
<B>לג,ט</B> והיה, כבא משה האהלה, ירד עמוד הענן, ועמד פתח האהל; ודבר, עם-משה. 
<B>לג,י</B> וראה כל-העם את-עמוד הענן, עמד פתח האהל; וקם כל-העם והשתחוו, איש פתח אהלו. 
<B>לג,יא</B> ודבר יהוה אל-משה פנים אל-פנים, כאשר ידבר איש אל-רעהו; ושב, אל-המחנה, ומשרתו יהושע בן-נון נער, לא ימיש מתוך האהל.  {פ}</P>

<P><B>לג,יב</B> ויאמר משה אל-יהוה, ראה אתה אמר אלי העל את-העם הזה, ואתה לא הודעתני, את אשר-תשלח עמי; ואתה אמרת ידעתיך בשם, וגם-מצאת חן בעיני. 
<B>לג,יג</B> ועתה אם-נא מצאתי חן בעיניך, הודעני נא את-דרכך, ואדעך, למען אמצא-חן בעיניך; וראה, כי עמך הגוי הזה. 
<B>לג,יד</B> ויאמר:  פני ילכו, והנחתי לך. 
<B>לג,טו</B> ויאמר, אליו:  אם-אין פניך הלכים, אל-תעלנו מזה. 
<B>לג,טז</B> ובמה יודע אפוא, כי-מצאתי חן בעיניך אני ועמך--הלוא, בלכתך עמנו; ונפלינו, אני ועמך, מכל-העם, אשר על-פני האדמה.  {פ}</P>

<P><B>לג,יז</B> ויאמר יהוה אל-משה, גם את-הדבר הזה אשר דברת אעשה:  כי-מצאת חן בעיני, ואדעך בשם. 
<B>לג,יח</B> ויאמר:  הראני נא, את-כבדך. 
<B>לג,יט</B> ויאמר, אני אעביר כל-טובי על-פניך, וקראתי בשם יהוה, לפניך; וחנתי את-אשר אחן, ורחמתי את-אשר ארחם. 
<B>לג,כ</B> ויאמר, לא תוכל לראת את-פני:  כי לא-יראני האדם, וחי. 
<B>לג,כא</B> ויאמר יהוה, הנה מקום אתי; ונצבת, על-הצור. 
<B>לג,כב</B> והיה בעבר כבדי, ושמתיך בנקרת הצור; ושכתי כפי עליך, עד-עברי. 
<B>לג,כג</B> והסרתי, את-כפי, וראית, את-אחרי; ופני, לא יראו.  {פ}</P>

<P><B>לד,א</B> ויאמר יהוה אל-משה, פסל-לך שני-לחת אבנים כראשנים; וכתבתי, על-הלחת, את-הדברים, אשר היו על-הלחת הראשנים אשר שברת. 
<B>לד,ב</B> והיה נכון, לבקר; ועלית בבקר אל-הר סיני, ונצבת לי שם על-ראש ההר. 
<B>לד,ג</B> ואיש לא-יעלה עמך, וגם-איש אל-ירא בכל-ההר; גם-הצאן והבקר אל-ירעו, אל-מול ההר ההוא. 
<B>לד,ד</B> ויפסל שני-לחת אבנים כראשנים, וישכם משה בבקר ויעל אל-הר סיני, כאשר צוה יהוה, אתו; ויקח בידו, שני לחת אבנים. 
<B>לד,ה</B> וירד יהוה בענן, ויתיצב עמו שם; ויקרא בשם, יהוה. 
<B>לד,ו</B> ויעבר יהוה על-פניו, ויקרא, יהוה יהוה, אל רחום וחנון--ארך אפים, ורב-חסד ואמת. 
<B>לד,ז</B> <BIG>נ</BIG>צר חסד לאלפים, נשא עון ופשע וחטאה; ונקה, לא ינקה--פקד עון אבות על-בנים ועל-בני בנים, על-שלשים ועל-רבעים. 
<B>לד,ח</B> וימהר, משה; ויקד ארצה, וישתחו. 
<B>לד,ט</B> ויאמר אם-נא מצאתי חן בעיניך, אדני, ילך-נא אדני, בקרבנו:  כי עם-קשה-ערף הוא, וסלחת לעוננו ולחטאתנו ונחלתנו. 
<B>לד,י</B> ויאמר, הנה אנכי כרת ברית, נגד כל-עמך אעשה נפלאת, אשר לא-נבראו בכל-הארץ ובכל-הגוים; וראה כל-העם אשר-אתה בקרבו את-מעשה יהוה, כי-נורא הוא, אשר אני, עשה עמך. 
<B>לד,יא</B> שמר-לך--את אשר אנכי, מצוך היום; הנני גרש מפניך, את-האמרי והכנעני, והחתי והפרזי, והחוי והיבוסי. 
<B>לד,יב</B> השמר לך, פן-תכרת ברית ליושב הארץ, אשר אתה, בא עליה:  פן-יהיה למוקש, בקרבך. 
<B>לד,יג</B> כי את-מזבחתם תתצון, ואת-מצבתם תשברון; ואת-אשריו, תכרתון. 
<B>לד,יד</B> כי לא תשתחוה, לאל אח<BIG>ר</BIG>:  כי יהוה קנא שמו, אל קנא הוא. 
<B>לד,טו</B> פן-תכרת ברית, ליושב הארץ; וזנו אחרי אלהיהם, וזבחו לאלהיהם, וקרא לך, ואכלת מזבחו. 
<B>לד,טז</B> ולקחת מבנתיו, לבניך; וזנו בנתיו, אחרי אלהיהן, והזנו את-בניך, אחרי אלהיהן. 
<B>לד,יז</B> אלהי מסכה, לא תעשה-לך. 
<B>לד,יח</B> את-חג המצות, תשמר--שבעת ימים תאכל מצות אשר צויתך, למועד חדש האביב:  כי בחדש האביב, יצאת ממצרים. 
<B>לד,יט</B> כל-פטר רחם, לי; וכל-מקנך תזכר, פטר שור ושה. 
<B>לד,כ</B> ופטר חמור תפדה בשה, ואם-לא תפדה וערפתו; כל בכור בניך תפדה, ולא-יראו פני ריקם. 
<B>לד,כא</B> ששת ימים תעבד, וביום השביעי תשבת; בחריש ובקציר, תשבת. 
<B>לד,כב</B> וחג שבעת תעשה לך, בכורי קציר חטים; וחג, האסיף--תקופת, השנה. 
<B>לד,כג</B> שלש פעמים, בשנה--יראה, כל-זכורך, את-פני האדן יהוה, אלהי ישראל. 
<B>לד,כד</B> כי-אוריש גוים מפניך, והרחבתי את-גבלך; ולא-יחמד איש, את-ארצך, בעלתך לראות את-פני יהוה אלהיך, שלש פעמים בשנה. 
<B>לד,כה</B> לא-תשחט על-חמץ, דם-זבחי; ולא-ילין לבקר, זבח חג הפסח. 
<B>לד,כו</B> ראשית, בכורי אדמתך, תביא, בית יהוה אלהיך; לא-תבשל גדי, בחלב אמו.  {פ}</P>

<P><B>לד,כז</B> ויאמר יהוה אל-משה, כתב-לך את-הדברים האלה:  כי על-פי הדברים האלה, כרתי אתך ברית--ואת-ישראל. 
<B>לד,כח</B> ויהי-שם עם-יהוה, ארבעים יום וארבעים לילה--לחם לא אכל, ומים לא שתה; ויכתב על-הלחת, את דברי הברית--עשרת, הדברים. 
<B>לד,כט</B> ויהי, ברדת משה מהר סיני, ושני לחת העדת ביד-משה, ברדתו מן-ההר; ומשה לא-ידע, כי קרן עור פניו--בדברו אתו. 
<B>לד,ל</B> וירא אהרן וכל-בני ישראל, את-משה, והנה קרן, עור פניו; וייראו, מגשת אליו. 
<B>לד,לא</B> ויקרא אלהם משה, וישבו אליו אהרן וכל-הנשאים בעדה; וידבר משה, אלהם. 
<B>לד,לב</B> ואחרי-כן נגשו, כל-בני ישראל; ויצום--את כל-אשר דבר יהוה אתו, בהר סיני. 
<B>לד,לג</B> ויכל משה, מדבר אתם; ויתן על-פניו, מסוה. 
<B>לד,לד</B> ובבא משה לפני יהוה, לדבר אתו, יסיר את-המסוה, עד-צאתו; ויצא, ודבר אל-בני ישראל, את, אשר יצוה. 
<B>לד,לה</B> וראו בני-ישראל, את-פני משה, כי קרן, עור פני משה; והשיב משה את-המסוה על-פניו, עד-באו לדבר אתו.  {ס}</P>

<P><B>לה,א</B> ויקהל משה, את-כל-עדת בני ישראל--ויאמר אלהם:  אלה, הדברים, אשר-צוה יהוה, לעשת אתם. 
<B>לה,ב</B> ששת ימים, תעשה מלאכה, וביום השביעי יהיה לכם קדש שבת שבתון, ליהוה; כל-העשה בו מלאכה, יומת. 
<B>לה,ג</B> לא-תבערו אש, בכל משבתיכם, ביום, השבת.  {פ}</P>

<P><B>לה,ד</B> ויאמר משה, אל-כל-עדת בני-ישראל לאמר:  זה הדבר, אשר-צוה יהוה לאמר. 
<B>לה,ה</B> קחו מאתכם תרומה, ליהוה, כל נדיב לבו, יביאה את תרומת יהוה:  זהב וכסף, ונחשת. 
<B>לה,ו</B> ותכלת וארגמן ותולעת שני, ושש ועזים. 
<B>לה,ז</B> וערת אילם מאדמים וערת תחשים, ועצי שטים. 
<B>לה,ח</B> ושמן, למאור; ובשמים לשמן המשחה, ולקטרת הסמים. 
<B>לה,ט</B> ואבני-שהם--ואבני, מלאים:  לאפוד, ולחשן. 
<B>לה,י</B> וכל-חכם-לב, בכם, יבאו ויעשו, את כל-אשר צוה יהוה. 
<B>לה,יא</B> את-המשכן--את-אהלו, ואת-מכסהו; את-קרסיו, ואת-קרשיו, את-בריחו, את-עמדיו ואת-אדניו. 
<B>לה,יב</B> את-הארן ואת-בדיו, את-הכפרת; ואת, פרכת המסך. 
<B>לה,יג</B> את-השלחן ואת-בדיו, ואת-כל-כליו; ואת, לחם הפנים. 
<B>לה,יד</B> ואת-מנרת המאור ואת-כליה, ואת-נרתיה; ואת, שמן המאור. 
<B>לה,טו</B> ואת-מזבח הקטרת, ואת-בדיו, ואת שמן המשחה, ואת קטרת הסמים; ואת-מסך הפתח, לפתח המשכן. 
<B>לה,טז</B> את מזבח העלה, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו. 
<B>לה,יז</B> את קלעי החצר, את-עמדיו ואת-אדניה; ואת, מסך שער החצר. 
<B>לה,יח</B> את-יתדת המשכן ואת-יתדת החצר, ואת-מיתריהם. 
<B>לה,יט</B> את-בגדי השרד, לשרת בקדש:  את-בגדי הקדש לאהרן הכהן, ואת-בגדי בניו לכהן. 
<B>לה,כ</B> ויצאו כל-עדת בני-ישראל, מלפני משה. 
<B>לה,כא</B> ויבאו, כל-איש אשר-נשאו לבו; וכל אשר נדבה רוחו אתו, הביאו את-תרומת יהוה למלאכת אהל מועד ולכל-עבדתו, ולבגדי, הקדש. 
<B>לה,כב</B> ויבאו האנשים, על-הנשים; כל נדיב לב, הביאו חח ונזם וטבעת וכומז כל-כלי זהב, וכל-איש, אשר הניף תנופת זהב ליהוה. 
<B>לה,כג</B> וכל-איש אשר-נמצא אתו, תכלת וארגמן ותולעת שני--ושש ועזים; וערת אילם מאדמים וערת תחשים, הביאו. 
<B>לה,כד</B> כל-מרים, תרומת כסף ונחשת, הביאו, את תרומת יהוה; וכל אשר נמצא אתו עצי שטים, לכל-מלאכת העבדה--הביאו. 
<B>לה,כה</B> וכל-אשה חכמת-לב, בידיה טוו; ויביאו מטוה, את-התכלת ואת-הארגמן, את-תולעת השני, ואת-השש. 
<B>לה,כו</B> וכל-הנשים--אשר נשא לבן אתנה, בחכמה:  טוו, את-העזים. 
<B>לה,כז</B> והנשאם הביאו--את אבני השהם, ואת אבני המלאים:  לאפוד, ולחשן. 
<B>לה,כח</B> ואת-הבשם, ואת-השמן:  למאור--ולשמן המשחה, ולקטרת הסמים. 
<B>לה,כט</B> כל-איש ואשה, אשר נדב לבם אתם, להביא לכל-המלאכה, אשר צוה יהוה לעשות ביד-משה--הביאו בני-ישראל נדבה, ליהוה.  {פ}</P>

<P><B>לה,ל</B> ויאמר משה אל-בני ישראל, ראו קרא יהוה בשם, בצלאל בן-אורי בן-חור, למטה יהודה. 
<B>לה,לא</B> וימלא אתו, רוח אלהים, בחכמה בתבונה ובדעת, ובכל-מלאכה. 
<B>לה,לב</B> ולחשב, מחשבת--לעשת בזהב ובכסף, ובנחשת. 
<B>לה,לג</B> ובחרשת אבן למלאת, ובחרשת עץ; לעשות, בכל-מלאכת מחשבת. 
<B>לה,לד</B> ולהורת, נתן בלבו:  הוא, ואהליאב בן-אחיסמך למטה-דן. 
<B>לה,לה</B> מלא אתם חכמת-לב, לעשות כל-מלאכת חרש וחשב, ורקם בתכלת ובארגמן בתולעת השני ובשש, וארג; עשי, כל-מלאכה, וחשבי, מחשבת. 
<B>לו,א</B> ועשה בצלאל ואהליאב וכל איש חכם-לב, אשר נתן יהוה חכמה ותבונה בהמה, לדעת לעשת, את-כל-מלאכת עבדת הקדש--לכל אשר-צוה, יהוה. 
<B>לו,ב</B> ויקרא משה, אל-בצלאל ואל-אהליאב, ואל כל-איש חכם-לב, אשר נתן יהוה חכמה בלבו--כל אשר נשאו לבו, לקרבה אל-המלאכה לעשת אתה. 
<B>לו,ג</B> ויקחו מלפני משה, את כל-התרומה אשר הביאו בני ישראל למלאכת עבדת הקדש--לעשת אתה; והם הביאו אליו עוד, נדבה--בבקר בבקר. 
<B>לו,ד</B> ויבאו, כל-החכמים, העשים, את כל-מלאכת הקדש--איש-איש ממלאכתו, אשר-המה עשים. 
<B>לו,ה</B> ויאמרו אל-משה לאמר, מרבים העם להביא, מדי העבדה למלאכה, אשר-צוה יהוה לעשת אתה. 
<B>לו,ו</B> ויצו משה, ויעבירו קול במחנה לאמר, איש ואשה אל-יעשו-עוד מלאכה, לתרומת הקדש; ויכלא העם, מהביא. 
<B>לו,ז</B> והמלאכה, היתה דים לכל-המלאכה--לעשות אתה; והותר.  {ס}</P>

<P><B>לו,ח</B> ויעשו כל-חכם-לב בעשי המלאכה, את-המשכן--עשר יריעת:  שש משזר, ותכלת וארגמן ותולעת שני--כרבים מעשה חשב, עשה אתם. 
<B>לו,ט</B> ארך היריעה האחת, שמנה ועשרים באמה, ורחב ארבע באמה, היריעה האחת:  מדה אחת, לכל-היריעת. 
<B>לו,י</B> ויחבר את-חמש היריעת, אחת אל-אחת; וחמש יריעת חבר, אחת אל-אחת. 
<B>לו,יא</B> ויעש ללאת תכלת, על שפת היריעה האחת, מקצה, במחברת; כן עשה, בשפת היריעה, הקיצונה, במחברת השנית. 
<B>לו,יב</B> חמשים ללאת, עשה ביריעה האחת, וחמשים ללאת עשה בקצה היריעה, אשר במחברת השנית:  מקבילת, הללאת--אחת, אל-אחת. 
<B>לו,יג</B> ויעש, חמשים קרסי זהב; ויחבר את-היריעת אחת אל-אחת, בקרסים, ויהי המשכן, אחד.  {פ}</P>

<P><B>לו,יד</B> ויעש יריעת עזים, לאהל על-המשכן:  עשתי-עשרה יריעת, עשה אתם. 
<B>לו,טו</B> ארך היריעה האחת, שלשים באמה, וארבע אמות, רחב היריעה האחת:  מדה אחת, לעשתי עשרה יריעת. 
<B>לו,טז</B> ויחבר את-חמש היריעת, לבד; ואת-שש היריעת, לבד. 
<B>לו,יז</B> ויעש ללאת חמשים, על שפת היריעה, הקיצנה, במחברת; וחמשים ללאת, עשה על-שפת היריעה, החברת, השנית. 
<B>לו,יח</B> ויעש קרסי נחשת, חמשים, לחבר את-האהל, להית אחד. 
<B>לו,יט</B> ויעש מכסה לאהל, ערת אילם מאדמים, ומכסה ערת תחשים, מלמעלה.  {ס}</P>

<P><B>לו,כ</B> ויעש את-הקרשים, למשכן, עצי שטים, עמדים. 
<B>לו,כא</B> עשר אמת, ארך הקרש; ואמה וחצי האמה, רחב הקרש האחד. 
<B>לו,כב</B> שתי ידת, לקרש האחד, משלבת, אחת אל-אחת; כן עשה, לכל קרשי המשכן. 
<B>לו,כג</B> ויעש את-הקרשים, למשכן:  עשרים קרשים, לפאת נגב תימנה. 
<B>לו,כד</B> וארבעים, אדני-כסף--עשה, תחת עשרים הקרשים:  שני אדנים תחת-הקרש האחד, לשתי ידתיו, ושני אדנים תחת-הקרש האחד, לשתי ידתיו. 
<B>לו,כה</B> ולצלע המשכן השנית, לפאת צפון, עשה, עשרים קרשים. 
<B>לו,כו</B> וארבעים אדניהם, כסף--שני אדנים, תחת הקרש האחד, ושני אדנים, תחת הקרש האחד. 
<B>לו,כז</B> ולירכתי המשכן, ימה, עשה, ששה קרשים. 
<B>לו,כח</B> ושני קרשים עשה, למקצעת המשכן--בירכתים. 
<B>לו,כט</B> והיו תואמם, מלמטה, ויחדו יהיו תמים אל-ראשו, אל-הטבעת האחת; כן עשה לשניהם, לשני המקצעת. 
<B>לו,ל</B> והיו, שמנה קרשים, ואדניהם כסף, ששה עשר אדנים--שני אדנים שני אדנים, תחת הקרש האחד. 
<B>לו,לא</B> ויעש בריחי, עצי שטים--חמשה, לקרשי צלע-המשכן האחת. 
<B>לו,לב</B> וחמשה בריחם, לקרשי צלע-המשכן השנית; וחמשה בריחם לקרשי המשכן, לירכתים ימה. 
<B>לו,לג</B> ויעש, את-הבריח התיכן, לברח בתוך הקרשים, מן-הקצה אל-הקצה. 
<B>לו,לד</B> ואת-הקרשים צפה זהב, ואת-טבעתם עשה זהב--בתים, לבריחם; ויצף את-הבריחם, זהב. 
<B>לו,לה</B> ויעש, את-הפרכת, תכלת וארגמן ותולעת שני, ושש משזר; מעשה חשב עשה אתה, כרבים. 
<B>לו,לו</B> ויעש לה, ארבעה עמודי שטים, ויצפם זהב, וויהם זהב; ויצק להם, ארבעה אדני-כסף. 
<B>לו,לז</B> ויעש מסך לפתח האהל, תכלת וארגמן ותולעת שני ושש משזר, מעשה, רקם. 
<B>לו,לח</B> ואת-עמודיו חמשה ואת-וויהם, וצפה ראשיהם וחשקיהם זהב; ואדניהם חמשה, נחשת.  {פ}</P>

<P><B>לז,א</B> ויעש בצלאל את-הארן, עצי שטים:  אמתים וחצי ארכו, ואמה וחצי רחבו, ואמה וחצי, קמתו. 
<B>לז,ב</B> ויצפהו זהב טהור, מבית ומחוץ; ויעש לו זר זהב, סביב. 
<B>לז,ג</B> ויצק לו, ארבע טבעת זהב, על, ארבע פעמתיו; ושתי טבעת, על-צלעו האחת, ושתי טבעת, על-צלעו השנית. 
<B>לז,ד</B> ויעש בדי, עצי שטים; ויצף אתם, זהב. 
<B>לז,ה</B> ויבא את-הבדים בטבעת, על צלעת הארן, לשאת, את-הארן. 
<B>לז,ו</B> ויעש כפרת, זהב טהור:  אמתים וחצי ארכה, ואמה וחצי רחבה. 
<B>לז,ז</B> ויעש שני כרבים, זהב; מקשה עשה אתם, משני קצות הכפרת. 
<B>לז,ח</B> כרוב-אחד מקצה מזה, וכרוב-אחד מקצה מזה; מן-הכפרת עשה את-הכרבים, משני קצוותו (קצותיו). 
<B>לז,ט</B> ויהיו הכרבים פרשי כנפים למעלה, סככים בכנפיהם על-הכפרת, ופניהם, איש אל-אחיו; אל-הכפרת--היו, פני הכרבים.  {פ}</P>

<P><B>לז,י</B> ויעש את-השלחן, עצי שטים:  אמתים ארכו ואמה רחבו, ואמה וחצי קמתו. 
<B>לז,יא</B> ויצף אתו, זהב טהור; ויעש לו זר זהב, סביב. 
<B>לז,יב</B> ויעש לו מסגרת טפח, סביב; ויעש זר-זהב למסגרתו, סביב. 
<B>לז,יג</B> ויצק לו, ארבע טבעת זהב; ויתן, את-הטבעת, על ארבע הפאת, אשר לארבע רגליו. 
<B>לז,יד</B> לעמת, המסגרת, היו, הטבעת; בתים, לבדים, לשאת, את-השלחן. 
<B>לז,טו</B> ויעש את-הבדים עצי שטים, ויצף אתם זהב, לשאת, את-השלחן. 
<B>לז,טז</B> ויעש את-הכלים אשר על-השלחן, את-קערתיו ואת-כפתיו ואת מנקיתיו, ואת-הקשות, אשר יסך בהן--זהב, טהור.  {פ}</P>

<P><B>לז,יז</B> ויעש את-המנרה, זהב טהור; מקשה עשה את-המנרה, ירכה וקנה--גביעיה כפתריה ופרחיה, ממנה היו. 
<B>לז,יח</B> וששה קנים, יצאים מצדיה:  שלשה קני מנרה, מצדה האחד, ושלשה קני מנרה, מצדה השני. 
<B>לז,יט</B> שלשה גבעים משקדים בקנה האחד, כפתר ופרח, ושלשה גבעים משקדים בקנה אחד, כפתר ופרח; כן לששת הקנים, היצאים מן-המנרה. 
<B>לז,כ</B> ובמנרה, ארבעה גבעים:  משקדים--כפתריה, ופרחיה. 
<B>לז,כא</B> וכפתר תחת שני הקנים ממנה, וכפתר תחת שני הקנים ממנה, וכפתר, תחת-שני הקנים ממנה--לששת, הקנים, היצאים, ממנה. 
<B>לז,כב</B> כפתריהם וקנתם, ממנה היו; כלה מקשה אחת, זהב טהור. 
<B>לז,כג</B> ויעש את-נרתיה, שבעה; ומלקחיה ומחתתיה, זהב טהור. 
<B>לז,כד</B> ככר זהב טהור, עשה אתה, ואת, כל-כליה.  {פ}</P>

<P><B>לז,כה</B> ויעש את-מזבח הקטרת, עצי שטים:  אמה ארכו ואמה רחבו רבוע, ואמתים קמתו--ממנו, היו קרנתיו. 
<B>לז,כו</B> ויצף אתו זהב טהור, את-גגו ואת-קירתיו סביב--ואת-קרנתיו; ויעש לו זר זהב, סביב. 
<B>לז,כז</B> ושתי טבעת זהב עשה-לו מתחת לזרו, על שתי צלעתיו, על, שני צדיו--לבתים לבדים, לשאת אתו בהם. 
<B>לז,כח</B> ויעש את-הבדים, עצי שטים; ויצף אתם, זהב. 
<B>לז,כט</B> ויעש את-שמן המשחה, קדש, ואת-קטרת הסמים, טהור--מעשה, רקח.  {ס}</P>

<P><B>לח,א</B> ויעש את-מזבח העלה, עצי שטים:  חמש אמות ארכו וחמש-אמות רחבו, רבוע, ושלש אמות, קמתו. 
<B>לח,ב</B> ויעש קרנתיו, על ארבע פנתיו--ממנו, היו קרנתיו; ויצף אתו, נחשת. 
<B>לח,ג</B> ויעש את-כל-כלי המזבח, את-הסירת ואת-היעים ואת-המזרקת, את-המזלגת, ואת-המחתת; כל-כליו, עשה נחשת. 
<B>לח,ד</B> ויעש למזבח מכבר, מעשה רשת נחשת, תחת כרכבו מלמטה, עד-חציו. 
<B>לח,ה</B> ויצק ארבע טבעת, בארבע הקצות--למכבר הנחשת:  בתים, לבדים. 
<B>לח,ו</B> ויעש את-הבדים, עצי שטים; ויצף אתם, נחשת. 
<B>לח,ז</B> ויבא את-הבדים בטבעת, על צלעת המזבח, לשאת אתו, בהם; נבוב לחת, עשה אתו.  {ס}</P>

<P><B>לח,ח</B> ויעש, את הכיור נחשת, ואת, כנו נחשת--במראת, הצבאת, אשר צבאו, פתח אהל מועד.  {ס}</P>

<P><B>לח,ט</B> ויעש, את-החצר:  לפאת נגב תימנה, קלעי החצר שש משזר, מאה, באמה. 
<B>לח,י</B> עמודיהם עשרים, ואדניהם עשרים נחשת; ווי העמודים וחשקיהם, כסף. 
<B>לח,יא</B> ולפאת צפון, מאה באמה--עמודיהם עשרים, ואדניהם עשרים נחשת; ווי העמודים וחשקיהם, כסף. 
<B>לח,יב</B> ולפאת-ים, קלעים חמשים באמה--עמודיהם עשרה, ואדניהם עשרה; ווי העמדים וחשוקיהם, כסף. 
<B>לח,יג</B> ולפאת קדמה מזרחה, חמשים אמה. 
<B>לח,יד</B> קלעים חמש-עשרה אמה, אל-הכתף; עמודיהם שלשה, ואדניהם שלשה. 
<B>לח,טו</B> ולכתף השנית, מזה ומזה לשער החצר, קלעים, חמש עשרה אמה; עמדיהם שלשה, ואדניהם שלשה. 
<B>לח,טז</B> כל-קלעי החצר סביב, שש משזר. 
<B>לח,יז</B> והאדנים לעמדים, נחשת, ווי העמודים וחשוקיהם כסף, וצפוי ראשיהם כסף; והם מחשקים כסף, כל עמדי החצר. 
<B>לח,יח</B> ומסך שער החצר, מעשה רקם--תכלת וארגמן ותולעת שני, ושש משזר; ועשרים אמה, ארך, וקומה ברחב חמש אמות, לעמת קלעי החצר. 
<B>לח,יט</B> ועמדיהם, ארבעה, ואדניהם ארבעה, נחשת; וויהם כסף, וצפוי ראשיהם וחשקיהם כסף. 
<B>לח,כ</B> וכל-היתדת למשכן ולחצר, סביב--נחשת.  {ס}</P>

<P><B>לח,כא</B> אלה פקודי המשכן משכן העדת, אשר פקד על-פי משה:  עבדת, הלוים, ביד איתמר, בן-אהרן הכהן. 
<B>לח,כב</B> ובצלאל בן-אורי בן-חור, למטה יהודה, עשה, את כל-אשר-צוה יהוה את-משה. 
<B>לח,כג</B> ואתו, אהליאב בן-אחיסמך למטה-דן--חרש וחשב; ורקם, בתכלת ובארגמן, ובתולעת השני, ובשש.  {ס}</P>

<P><B>לח,כד</B> כל-הזהב, העשוי למלאכה, בכל, מלאכת הקדש--ויהי זהב התנופה, תשע ועשרים ככר, ושבע מאות ושלשים שקל, בשקל הקדש. 
<B>לח,כה</B> וכסף פקודי העדה, מאת ככר; ואלף ושבע מאות וחמשה ושבעים, שקל--בשקל הקדש. 
<B>לח,כו</B> בקע, לגלגלת, מחצית השקל, בשקל הקדש--לכל העבר על-הפקדים, מבן עשרים שנה ומעלה, לשש-מאות אלף ושלשת אלפים, וחמש מאות וחמשים. 
<B>לח,כז</B> ויהי, מאת ככר הכסף, לצקת את אדני הקדש, ואת אדני הפרכת:  מאת אדנים למאת הככר, ככר לאדן. 
<B>לח,כח</B> ואת-האלף ושבע המאות, וחמשה ושבעים, עשה ווים, לעמודים; וצפה ראשיהם, וחשק אתם. 
<B>לח,כט</B> ונחשת התנופה, שבעים ככר, ואלפים וארבע-מאות, שקל. 
<B>לח,ל</B> ויעש בה, את-אדני פתח אהל מועד, ואת מזבח הנחשת, ואת-מכבר הנחשת אשר-לו; ואת, כל-כלי המזבח. 
<B>לח,לא</B> ואת-אדני החצר סביב, ואת-אדני שער החצר; ואת כל-יתדת המשכן ואת-כל-יתדת החצר, סביב. 
<B>לט,א</B> ומן-התכלת והארגמן ותולעת השני, עשו בגדי-שרד לשרת בקדש; ויעשו את-בגדי הקדש, אשר לאהרן, כאשר צוה יהוה, את-משה.  {פ}</P>

<P><B>לט,ב</B> ויעש, את-האפד:  זהב, תכלת וארגמן ותולעת שני--ושש משזר. 
<B>לט,ג</B> וירקעו את-פחי הזהב, וקצץ פתילם, לעשות בתוך התכלת ובתוך הארגמן, ובתוך תולעת השני ובתוך השש--מעשה, חשב. 
<B>לט,ד</B> כתפת עשו-לו, חברת--על-שני קצוותו (קצותיו), חבר. 
<B>לט,ה</B> וחשב אפדתו אשר עליו, ממנו הוא כמעשהו, זהב תכלת וארגמן ותולעת שני, ושש משזר--כאשר צוה יהוה, את-משה.  {ס}</P>

<P><B>לט,ו</B> ויעשו את-אבני השהם, מסבת משבצת זהב, מפתחת פתוחי חותם, על-שמות בני ישראל. 
<B>לט,ז</B> וישם אתם, על כתפת האפד--אבני זכרון, לבני ישראל:  כאשר צוה יהוה, את-משה.  {פ}</P>

<P><B>לט,ח</B> ויעש את-החשן מעשה חשב, כמעשה אפד:  זהב, תכלת וארגמן ותולעת שני--ושש משזר. 
<B>לט,ט</B> רבוע היה כפול, עשו את-החשן--זרת ארכו וזרת רחבו, כפול. 
<B>לט,י</B> וימלאו-בו--ארבעה, טורי אבן:  טור, אדם פטדה וברקת--הטור, האחד. 
<B>לט,יא</B> והטור, השני--נפך ספיר, ויהלם. 
<B>לט,יב</B> והטור, השלישי--לשם שבו, ואחלמה. 
<B>לט,יג</B> והטור, הרביעי--תרשיש שהם, וישפה:  מוסבת משבצת זהב, במלאתם. 
<B>לט,יד</B> והאבנים על-שמת בני-ישראל הנה, שתים עשרה--על-שמתם:  פתוחי חתם איש על-שמו, לשנים עשר שבט. 
<B>לט,טו</B> ויעשו על-החשן שרשרת גבלת, מעשה עבת, זהב, טהור. 
<B>לט,טז</B> ויעשו, שתי משבצת זהב, ושתי, טבעת זהב; ויתנו, את-שתי הטבעת, על-שני, קצות החשן. 
<B>לט,יז</B> ויתנו, שתי העבתת הזהב, על-שתי, הטבעת--על-קצות, החשן. 
<B>לט,יח</B> ואת שתי קצות שתי העבתת, נתנו על-שתי המשבצת; ויתנם על-כתפת האפד, אל-מול פניו. 
<B>לט,יט</B> ויעשו, שתי טבעת זהב, וישימו, על-שני קצות החשן:  על-שפתו--אשר אל-עבר האפד, ביתה. 
<B>לט,כ</B> ויעשו, שתי טבעת זהב, ויתנם על-שתי כתפת האפד מלמטה ממול פניו, לעמת מחברתו--ממעל, לחשב האפד. 
<B>לט,כא</B> וירכסו את-החשן מטבעתיו אל-טבעת האפד בפתיל תכלת, להית על-חשב האפד, ולא-יזח החשן, מעל האפד--כאשר צוה יהוה, את-משה.  {פ}</P>

<P><B>לט,כב</B> ויעש את-מעיל האפד, מעשה ארג, כליל, תכלת. 
<B>לט,כג</B> ופי-המעיל בתוכו, כפי תחרא; שפה לפיו סביב, לא יקרע. 
<B>לט,כד</B> ויעשו, על-שולי המעיל, רמוני, תכלת וארגמן ותולעת שני--משזר. 
<B>לט,כה</B> ויעשו פעמני, זהב טהור; ויתנו את-הפעמנים בתוך הרמנים, על-שולי המעיל סביב--בתוך, הרמנים. 
<B>לט,כו</B> פעמן ורמן פעמן ורמן, על-שולי המעיל סביב, לשרת, כאשר צוה יהוה את-משה.  {ס}</P>

<P><B>לט,כז</B> ויעשו את-הכתנת שש, מעשה ארג, לאהרן, ולבניו. 
<B>לט,כח</B> ואת המצנפת שש, ואת-פארי המגבעת שש, ואת-מכנסי הבד, שש משזר. 
<B>לט,כט</B> ואת-האבנט שש משזר, ותכלת וארגמן ותולעת שני--מעשה רקם:  כאשר צוה יהוה, את-משה.  {ס}</P>

<P><B>לט,ל</B> ויעשו את-ציץ נזר-הקדש, זהב טהור; ויכתבו עליו, מכתב פתוחי חותם--קדש, ליהוה. 
<B>לט,לא</B> ויתנו עליו פתיל תכלת, לתת על-המצנפת מלמעלה, כאשר צוה יהוה, את-משה.  {ס}</P>

<P><B>לט,לב</B> ותכל--כל-עבדת, משכן אהל מועד; ויעשו, בני ישראל--ככל אשר צוה יהוה את-משה, כן עשו.  {פ}</P>

<P><B>לט,לג</B> ויביאו את-המשכן אל-משה, את-האהל ואת-כל-כליו, קרסיו קרשיו, בריחו ועמדיו ואדניו. 
<B>לט,לד</B> ואת-מכסה עורת האילם, המאדמים, ואת-מכסה, ערת התחשים; ואת, פרכת המסך. 
<B>לט,לה</B> את-ארון העדת, ואת-בדיו; ואת, הכפרת. 
<B>לט,לו</B> את-השלחן, את-כל-כליו, ואת, לחם הפנים. 
<B>לט,לז</B> את-המנרה הטהרה את-נרתיה, נרת המערכה--ואת-כל-כליה; ואת, שמן המאור. 
<B>לט,לח</B> ואת, מזבח הזהב, ואת שמן המשחה, ואת קטרת הסמים; ואת, מסך פתח האהל. 
<B>לט,לט</B> את מזבח הנחשת, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו. 
<B>לט,מ</B> את קלעי החצר את-עמדיה ואת-אדניה, ואת-המסך לשער החצר, את-מיתריו, ויתדתיה; ואת, כל-כלי עבדת המשכן--לאהל מועד. 
<B>לט,מא</B> את-בגדי השרד, לשרת בקדש; את-בגדי הקדש לאהרן הכהן, ואת-בגדי בניו לכהן. 
<B>לט,מב</B> ככל אשר-צוה יהוה, את-משה:  כן עשו בני ישראל, את כל-העבדה. 
<B>לט,מג</B> וירא משה את-כל-המלאכה, והנה עשו אתה--כאשר צוה יהוה, כן עשו; ויברך אתם, משה.  {פ}</P>

<P><B>מ,א</B> וידבר יהוה, אל-משה לאמר. 
<B>מ,ב</B> ביום-החדש הראשון, באחד לחדש, תקים, את-משכן אהל מועד. 
<B>מ,ג</B> ושמת שם, את ארון העדות; וסכת על-הארן, את-הפרכת. 
<B>מ,ד</B> והבאת, את-השלחן, וערכת, את-ערכו; והבאת, את-המנרה, והעלית, את-נרתיה. 
<B>מ,ה</B> ונתתה את-מזבח הזהב, לקטרת, לפני, ארון העדת; ושמת את-מסך הפתח, למשכן. 
<B>מ,ו</B> ונתתה, את מזבח העלה, לפני, פתח משכן אהל-מועד. 
<B>מ,ז</B> ונתת, את-הכיר, בין-אהל מועד, ובין המזבח; ונתת שם, מים. 
<B>מ,ח</B> ושמת את-החצר, סביב; ונתת, את-מסך שער החצר. 
<B>מ,ט</B> ולקחת את-שמן המשחה, ומשחת את-המשכן ואת-כל-אשר-בו; וקדשת אתו ואת-כל-כליו, והיה קדש. 
<B>מ,י</B> ומשחת את-מזבח העלה, ואת-כל-כליו; וקדשת, את-המזבח, והיה המזבח, קדש קדשים. 
<B>מ,יא</B> ומשחת את-הכיר, ואת-כנו; וקדשת, אתו. 
<B>מ,יב</B> והקרבת את-אהרן ואת-בניו, אל-פתח אהל מועד; ורחצת אתם, במים. 
<B>מ,יג</B> והלבשת, את-אהרן, את, בגדי הקדש; ומשחת אתו וקדשת אתו, וכהן לי. 
<B>מ,יד</B> ואת-בניו, תקריב; והלבשת אתם, כתנת. 
<B>מ,טו</B> ומשחת אתם, כאשר משחת את-אביהם, וכהנו, לי; והיתה להית להם משחתם, לכהנת עולם--לדרתם. 
<B>מ,טז</B> ויעש, משה:  ככל אשר צוה יהוה, אתו--כן עשה.  {ס}</P>

<P><B>מ,יז</B> ויהי בחדש הראשון, בשנה השנית--באחד לחדש:  הוקם, המשכן. 
<B>מ,יח</B> ויקם משה את-המשכן, ויתן את-אדניו, וישם את-קרשיו, ויתן את-בריחיו; ויקם, את-עמודיו. 
<B>מ,יט</B> ויפרש את-האהל, על-המשכן, וישם את-מכסה האהל עליו, מלמעלה--כאשר צוה יהוה, את-משה.  {ס}</P>

<P><B>מ,כ</B> ויקח ויתן את-העדת, אל-הארן, וישם את-הבדים, על-הארן; ויתן את-הכפרת על-הארן, מלמעלה. 
<B>מ,כא</B> ויבא את-הארן, אל-המשכן, וישם את פרכת המסך, ויסך על ארון העדות--כאשר צוה יהוה, את-משה.  {ס}</P>

<P><B>מ,כב</B> ויתן את-השלחן באהל מועד, על ירך המשכן צפנה, מחוץ, לפרכת. 
<B>מ,כג</B> ויערך עליו ערך לחם, לפני יהוה--כאשר צוה יהוה, את-משה.  {ס}</P>

<P><B>מ,כד</B> וישם את-המנרה באהל מועד, נכח השלחן, על ירך המשכן, נגבה. 
<B>מ,כה</B> ויעל הנרת, לפני יהוה--כאשר צוה יהוה, את-משה.  {ס}</P>

<P><B>מ,כו</B> וישם את-מזבח הזהב, באהל מועד, לפני, הפרכת. 
<B>מ,כז</B> ויקטר עליו, קטרת סמים--כאשר צוה יהוה, את-משה.  {ס}</P>

<P><B>מ,כח</B> וישם את-מסך הפתח, למשכן. 
<B>מ,כט</B> ואת, מזבח העלה, שם, פתח משכן אהל-מועד; ויעל עליו, את-העלה ואת-המנחה--כאשר צוה יהוה, את-משה.  {ס}</P>

<P><B>מ,ל</B> וישם, את-הכיר, בין-אהל מועד, ובין המזבח; ויתן שמה מים, לרחצה. 
<B>מ,לא</B> ורחצו ממנו, משה ואהרן ובניו, את-ידיהם, ואת-רגליהם. 
<B>מ,לב</B> בבאם אל-אהל מועד, ובקרבתם אל-המזבח--ירחצו:  כאשר צוה יהוה, את-משה.  {ס}</P>

<P><B>מ,לג</B> ויקם את-החצר, סביב למשכן ולמזבח, ויתן, את-מסך שער החצר; ויכל משה, את-המלאכה.  {פ}</P>

<P><B>מ,לד</B> ויכס הענן, את-אהל מועד; וכבוד יהוה, מלא את-המשכן. 
<B>מ,לה</B> ולא-יכל משה, לבוא אל-אהל מועד--כי-שכן עליו, הענן; וכבוד יהוה, מלא את-המשכן. 
<B>מ,לו</B> ובהעלות הענן מעל המשכן, יסעו בני ישראל, בכל, מסעיהם. 
<B>מ,לז</B> ואם-לא יעלה, הענן--ולא יסעו, עד-יום העלתו. 
<B>מ,לח</B> כי ענן יהוה על-המשכן, יומם, ואש, תהיה לילה בו--לעיני כל-בית-ישראל, בכל-מסעיהם.  {ש}</P>
</BODY></HTML>
