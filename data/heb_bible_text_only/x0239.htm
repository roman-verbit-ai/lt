<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - שמות פרק לט</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
שמות - <A HREF="x02.htm">הכול</A><BR>פרק
<A HREF="x0201.htm">א</A>
<A HREF="x0202.htm">ב</A>
<A HREF="x0203.htm">ג</A>
<A HREF="x0204.htm">ד</A>
<A HREF="x0205.htm">ה</A>
<A HREF="x0206.htm">ו</A>
<A HREF="x0207.htm">ז</A>
<A HREF="x0208.htm">ח</A>
<A HREF="x0209.htm">ט</A>
<A HREF="x0210.htm">י</A>
<A HREF="x0211.htm">יא</A>
<A HREF="x0212.htm">יב</A>
<A HREF="x0213.htm">יג</A>
<A HREF="x0214.htm">יד</A>
<A HREF="x0215.htm">טו</A>
<A HREF="x0216.htm">טז</A>
<A HREF="x0217.htm">יז</A>
<A HREF="x0218.htm">יח</A>
<A HREF="x0219.htm">יט</A>
<A HREF="x0220.htm">כ</A>
<A HREF="x0221.htm">כא</A>
<A HREF="x0222.htm">כב</A>
<A HREF="x0223.htm">כג</A>
<A HREF="x0224.htm">כד</A>
<A HREF="x0225.htm">כה</A>
<A HREF="x0226.htm">כו</A>
<A HREF="x0227.htm">כז</A>
<A HREF="x0228.htm">כח</A>
<A HREF="x0229.htm">כט</A>
<A HREF="x0230.htm">ל</A>
<A HREF="x0231.htm">לא</A>
<A HREF="x0232.htm">לב</A>
<A HREF="x0233.htm">לג</A>
<A HREF="x0234.htm">לד</A>
<A HREF="x0235.htm">לה</A>
<A HREF="x0236.htm">לו</A>
<A HREF="x0237.htm">לז</A>
<A HREF="x0238.htm">לח</A>
לט
<A HREF="x0240.htm">מ</A>
</P>
<HR>

<H1>שמות פרק לט</H1>

<A NAME="1"> </A>
<P><B>א</B> ומן-התכלת והארגמן ותולעת השני, עשו בגדי-שרד לשרת בקדש; ויעשו את-בגדי הקדש, אשר לאהרן, כאשר צוה יהוה, את-משה.  {פ}</P>
<A NAME="2"> </A>
<P><B>ב</B> ויעש, את-האפד:  זהב, תכלת וארגמן ותולעת שני--ושש משזר. 
<A NAME="3"> </A>
<B>ג</B> וירקעו את-פחי הזהב, וקצץ פתילם, לעשות בתוך התכלת ובתוך הארגמן, ובתוך תולעת השני ובתוך השש--מעשה, חשב. 
<A NAME="4"> </A>
<B>ד</B> כתפת עשו-לו, חברת--על-שני קצוותו (קצותיו), חבר. 
<A NAME="5"> </A>
<B>ה</B> וחשב אפדתו אשר עליו, ממנו הוא כמעשהו, זהב תכלת וארגמן ותולעת שני, ושש משזר--כאשר צוה יהוה, את-משה.  {ס}</P>
<A NAME="6"> </A>
<P><B>ו</B> ויעשו את-אבני השהם, מסבת משבצת זהב, מפתחת פתוחי חותם, על-שמות בני ישראל. 
<A NAME="7"> </A>
<B>ז</B> וישם אתם, על כתפת האפד--אבני זכרון, לבני ישראל:  כאשר צוה יהוה, את-משה.  {פ}</P>
<A NAME="8"> </A>
<P><B>ח</B> ויעש את-החשן מעשה חשב, כמעשה אפד:  זהב, תכלת וארגמן ותולעת שני--ושש משזר. 
<A NAME="9"> </A>
<B>ט</B> רבוע היה כפול, עשו את-החשן--זרת ארכו וזרת רחבו, כפול. 
<A NAME="10"> </A>
<B>י</B> וימלאו-בו--ארבעה, טורי אבן:  טור, אדם פטדה וברקת--הטור, האחד. 
<A NAME="11"> </A>
<B>יא</B> והטור, השני--נפך ספיר, ויהלם. 
<A NAME="12"> </A>
<B>יב</B> והטור, השלישי--לשם שבו, ואחלמה. 
<A NAME="13"> </A>
<B>יג</B> והטור, הרביעי--תרשיש שהם, וישפה:  מוסבת משבצת זהב, במלאתם. 
<A NAME="14"> </A>
<B>יד</B> והאבנים על-שמת בני-ישראל הנה, שתים עשרה--על-שמתם:  פתוחי חתם איש על-שמו, לשנים עשר שבט. 
<A NAME="15"> </A>
<B>טו</B> ויעשו על-החשן שרשרת גבלת, מעשה עבת, זהב, טהור. 
<A NAME="16"> </A>
<B>טז</B> ויעשו, שתי משבצת זהב, ושתי, טבעת זהב; ויתנו, את-שתי הטבעת, על-שני, קצות החשן. 
<A NAME="17"> </A>
<B>יז</B> ויתנו, שתי העבתת הזהב, על-שתי, הטבעת--על-קצות, החשן. 
<A NAME="18"> </A>
<B>יח</B> ואת שתי קצות שתי העבתת, נתנו על-שתי המשבצת; ויתנם על-כתפת האפד, אל-מול פניו. 
<A NAME="19"> </A>
<B>יט</B> ויעשו, שתי טבעת זהב, וישימו, על-שני קצות החשן:  על-שפתו--אשר אל-עבר האפד, ביתה. 
<A NAME="20"> </A>
<B>כ</B> ויעשו, שתי טבעת זהב, ויתנם על-שתי כתפת האפד מלמטה ממול פניו, לעמת מחברתו--ממעל, לחשב האפד. 
<A NAME="21"> </A>
<B>כא</B> וירכסו את-החשן מטבעתיו אל-טבעת האפד בפתיל תכלת, להית על-חשב האפד, ולא-יזח החשן, מעל האפד--כאשר צוה יהוה, את-משה.  {פ}</P>
<A NAME="22"> </A>
<P><B>כב</B> ויעש את-מעיל האפד, מעשה ארג, כליל, תכלת. 
<A NAME="23"> </A>
<B>כג</B> ופי-המעיל בתוכו, כפי תחרא; שפה לפיו סביב, לא יקרע. 
<A NAME="24"> </A>
<B>כד</B> ויעשו, על-שולי המעיל, רמוני, תכלת וארגמן ותולעת שני--משזר. 
<A NAME="25"> </A>
<B>כה</B> ויעשו פעמני, זהב טהור; ויתנו את-הפעמנים בתוך הרמנים, על-שולי המעיל סביב--בתוך, הרמנים. 
<A NAME="26"> </A>
<B>כו</B> פעמן ורמן פעמן ורמן, על-שולי המעיל סביב, לשרת, כאשר צוה יהוה את-משה.  {ס}</P>
<A NAME="27"> </A>
<P><B>כז</B> ויעשו את-הכתנת שש, מעשה ארג, לאהרן, ולבניו. 
<A NAME="28"> </A>
<B>כח</B> ואת המצנפת שש, ואת-פארי המגבעת שש, ואת-מכנסי הבד, שש משזר. 
<A NAME="29"> </A>
<B>כט</B> ואת-האבנט שש משזר, ותכלת וארגמן ותולעת שני--מעשה רקם:  כאשר צוה יהוה, את-משה.  {ס}</P>
<A NAME="30"> </A>
<P><B>ל</B> ויעשו את-ציץ נזר-הקדש, זהב טהור; ויכתבו עליו, מכתב פתוחי חותם--קדש, ליהוה. 
<A NAME="31"> </A>
<B>לא</B> ויתנו עליו פתיל תכלת, לתת על-המצנפת מלמעלה, כאשר צוה יהוה, את-משה.  {ס}</P>
<A NAME="32"> </A>
<P><B>לב</B> ותכל--כל-עבדת, משכן אהל מועד; ויעשו, בני ישראל--ככל אשר צוה יהוה את-משה, כן עשו.  {פ}</P>
<A NAME="33"> </A>
<P><B>לג</B> ויביאו את-המשכן אל-משה, את-האהל ואת-כל-כליו, קרסיו קרשיו, בריחו ועמדיו ואדניו. 
<A NAME="34"> </A>
<B>לד</B> ואת-מכסה עורת האילם, המאדמים, ואת-מכסה, ערת התחשים; ואת, פרכת המסך. 
<A NAME="35"> </A>
<B>לה</B> את-ארון העדת, ואת-בדיו; ואת, הכפרת. 
<A NAME="36"> </A>
<B>לו</B> את-השלחן, את-כל-כליו, ואת, לחם הפנים. 
<A NAME="37"> </A>
<B>לז</B> את-המנרה הטהרה את-נרתיה, נרת המערכה--ואת-כל-כליה; ואת, שמן המאור. 
<A NAME="38"> </A>
<B>לח</B> ואת, מזבח הזהב, ואת שמן המשחה, ואת קטרת הסמים; ואת, מסך פתח האהל. 
<A NAME="39"> </A>
<B>לט</B> את מזבח הנחשת, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו. 
<A NAME="40"> </A>
<B>מ</B> את קלעי החצר את-עמדיה ואת-אדניה, ואת-המסך לשער החצר, את-מיתריו, ויתדתיה; ואת, כל-כלי עבדת המשכן--לאהל מועד. 
<A NAME="41"> </A>
<B>מא</B> את-בגדי השרד, לשרת בקדש; את-בגדי הקדש לאהרן הכהן, ואת-בגדי בניו לכהן. 
<A NAME="42"> </A>
<B>מב</B> ככל אשר-צוה יהוה, את-משה:  כן עשו בני ישראל, את כל-העבדה. 
<A NAME="43"> </A>
<B>מג</B> וירא משה את-כל-המלאכה, והנה עשו אתה--כאשר צוה יהוה, כן עשו; ויברך אתם, משה.  {פ}</P>

<HR>
<P CLASS=s>
<A HREF="x0.htm">תנ"ך</A> -
שמות - <A HREF="x02.htm">הכול</A><BR>פרק
<A HREF="x0201.htm">א</A>
<A HREF="x0202.htm">ב</A>
<A HREF="x0203.htm">ג</A>
<A HREF="x0204.htm">ד</A>
<A HREF="x0205.htm">ה</A>
<A HREF="x0206.htm">ו</A>
<A HREF="x0207.htm">ז</A>
<A HREF="x0208.htm">ח</A>
<A HREF="x0209.htm">ט</A>
<A HREF="x0210.htm">י</A>
<A HREF="x0211.htm">יא</A>
<A HREF="x0212.htm">יב</A>
<A HREF="x0213.htm">יג</A>
<A HREF="x0214.htm">יד</A>
<A HREF="x0215.htm">טו</A>
<A HREF="x0216.htm">טז</A>
<A HREF="x0217.htm">יז</A>
<A HREF="x0218.htm">יח</A>
<A HREF="x0219.htm">יט</A>
<A HREF="x0220.htm">כ</A>
<A HREF="x0221.htm">כא</A>
<A HREF="x0222.htm">כב</A>
<A HREF="x0223.htm">כג</A>
<A HREF="x0224.htm">כד</A>
<A HREF="x0225.htm">כה</A>
<A HREF="x0226.htm">כו</A>
<A HREF="x0227.htm">כז</A>
<A HREF="x0228.htm">כח</A>
<A HREF="x0229.htm">כט</A>
<A HREF="x0230.htm">ל</A>
<A HREF="x0231.htm">לא</A>
<A HREF="x0232.htm">לב</A>
<A HREF="x0233.htm">לג</A>
<A HREF="x0234.htm">לד</A>
<A HREF="x0235.htm">לה</A>
<A HREF="x0236.htm">לו</A>
<A HREF="x0237.htm">לז</A>
<A HREF="x0238.htm">לח</A>
לט
<A HREF="x0240.htm">מ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0239')</SCRIPT></P>
</BODY></HTML>
