<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - צפניה פרק ג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
צפניה - <A HREF="x21.htm">הכול</A><BR>פרק
<A HREF="x2101.htm">א</A>
<A HREF="x2102.htm">ב</A>
ג
</P>
<HR>

<H1>צפניה פרק ג</H1>

<A NAME="1"> </A>
<P><B>א</B> הוי מראה, ונגאלה--העיר, היונה. 
<A NAME="2"> </A>
<B>ב</B> לא שמעה בקול, לא לקחה מוסר; ביהוה לא בטחה, אל-אלהיה לא קרבה. 
<A NAME="3"> </A>
<B>ג</B> שריה בקרבה, אריות שאגים; שפטיה זאבי ערב, לא גרמו לבקר. 
<A NAME="4"> </A>
<B>ד</B> נביאיה, פחזים, אנשי, בגדות; כהניה, חללו-קדש, חמסו, תורה. 
<A NAME="5"> </A>
<B>ה</B> יהוה צדיק בקרבה, לא יעשה עולה; בבקר בבקר משפטו יתן לאור, לא נעדר, ולא-יודע עול, בשת. 
<A NAME="6"> </A>
<B>ו</B> הכרתי גוים, נשמו פנותם--החרבתי חוצותם, מבלי עובר; נצדו עריהם מבלי-איש, מאין יושב. 
<A NAME="7"> </A>
<B>ז</B> אמרתי אך-תיראי אותי, תקחי מוסר, ולא-יכרת מעונה, כל אשר-פקדתי עליה; אכן השכימו השחיתו, כל עלילותם. 
<A NAME="8"> </A>
<B>ח</B> לכן חכו-לי נאם-יהוה, ליום קומי לעד:  כי משפטי לאסף גוים לקבצי ממלכות, לשפך עליהם זעמי כל חרון אפי--כי באש קנאתי, תאכל כל-הארץ. 
<A NAME="9"> </A>
<B>ט</B> כי-אז אהפך אל-עמים, שפה ברורה, לקרא כלם בשם יהוה, לעבדו שכם אחד. 
<A NAME="10"> </A>
<B>י</B> מעבר, לנהרי-כוש--עתרי, בת-פוצי, יובלון, מנחתי. 
<A NAME="11"> </A>
<B>יא</B> ביום ההוא, לא תבושי מכל עלילתיך, אשר פשעת, בי:  כי-אז אסיר מקרבך, עליזי גאותך, ולא-תוספי לגבהה עוד, בהר קדשי. 
<A NAME="12"> </A>
<B>יב</B> והשארתי בקרבך, עם עני ודל; וחסו, בשם יהוה. 
<A NAME="13"> </A>
<B>יג</B> שארית ישראל לא-יעשו עולה, ולא-ידברו כזב, ולא-ימצא בפיהם, לשון תרמית:  כי-המה ירעו ורבצו, ואין מחריד.  {פ}</P>
<A NAME="14"> </A>
<P><B>יד</B> רני, בת-ציון--הריעו, ישראל; שמחי ועלזי בכל-לב, בת ירושלם. 
<A NAME="15"> </A>
<B>טו</B> הסיר יהוה משפטיך, פנה איבך; מלך ישראל יהוה בקרבך, לא-תיראי רע עוד.  {פ}</P>
<A NAME="16"> </A>
<P><B>טז</B> ביום ההוא, יאמר לירושלם אל-תיראי:  ציון, אל-ירפו ידיך. 
<A NAME="17"> </A>
<B>יז</B> יהוה אלהיך בקרבך, גבור יושיע; ישיש עליך בשמחה, יחריש באהבתו--יגיל עליך, ברנה. 
<A NAME="18"> </A>
<B>יח</B> נוגי ממועד אספתי, ממך היו--משאת עליה, חרפה. 
<A NAME="19"> </A>
<B>יט</B> הנני עשה את-כל-מעניך, בעת ההיא; והושעתי את-הצלעה, והנדחה אקבץ, ושמתים לתהלה ולשם, בכל-הארץ בשתם. 
<A NAME="20"> </A>
<B>כ</B> בעת ההיא אביא אתכם, ובעת קבצי אתכם:  כי-אתן אתכם לשם ולתהלה, בכל עמי הארץ, בשובי את-שבותיכם לעיניכם, אמר יהוה.  {ש}</P>

<HR>
<P CLASS=s>
<A HREF="x0.htm">תנ"ך</A> -
צפניה - <A HREF="x21.htm">הכול</A><BR>פרק
<A HREF="x2101.htm">א</A>
<A HREF="x2102.htm">ב</A>
ג
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x2103')</SCRIPT></P>
</BODY></HTML>
