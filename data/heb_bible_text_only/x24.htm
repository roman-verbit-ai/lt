<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - מלאכי</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>מלאכי</H1>

<P><B>א,א</B> משא דבר-יהוה, אל-ישראל, ביד, מלאכי. 
<B>א,ב</B> אהבתי אתכם אמר יהוה, ואמרתם במה אהבתנו; הלוא-אח עשו ליעקב נאם-יהוה, ואהב את-יעקב. 
<B>א,ג</B> ואת-עשו, שנאתי; ואשים את-הריו שממה, ואת-נחלתו לתנות מדבר. 
<B>א,ד</B> כי-תאמר אדום רששנו, ונשוב ונבנה חרבות--כה אמר יהוה צבאות, המה יבנו ואני אהרוס; וקראו להם גבול רשעה, והעם אשר-זעם יהוה עד-עולם. 
<B>א,ה</B> ועיניכם, תראינה; ואתם תאמרו יגדל יהוה, מעל לגבול ישראל. 
<B>א,ו</B> בן יכבד אב, ועבד אדניו; ואם-אב אני איה כבודי ואם-אדונים אני איה מוראי אמר יהוה צבאות, לכם הכהנים בוזי שמי, ואמרתם, במה בזינו את-שמך. 
<B>א,ז</B> מגישים על-מזבחי לחם מגאל, ואמרתם במה גאלנוך; באמרכם, שלחן יהוה נבזה הוא. 
<B>א,ח</B> וכי-תגישון עור לזבח אין רע, וכי תגישו פסח וחלה אין רע; הקריבהו נא לפחתך, הירצך או הישא פניך--אמר, יהוה צבאות. 
<B>א,ט</B> ועתה חלו-נא פני-אל, ויחננו; מידכם, היתה זאת--הישא מכם פנים, אמר יהוה צבאות. 
<B>א,י</B> מי גם-בכם ויסגר דלתים, ולא-תאירו מזבחי חנם; אין-לי חפץ בכם, אמר יהוה צבאות, ומנחה, לא-ארצה מידכם. 
<B>א,יא</B> כי ממזרח-שמש ועד-מבואו, גדול שמי בגוים, ובכל-מקום מקטר מגש לשמי, ומנחה טהורה:  כי-גדול שמי בגוים, אמר יהוה צבאות. 
<B>א,יב</B> ואתם, מחללים אותו--באמרכם, שלחן אדני מגאל הוא, וניבו, נבזה אכלו. 
<B>א,יג</B> ואמרתם הנה מתלאה והפחתם אותו, אמר יהוה צבאות, והבאתם גזול ואת-הפסח ואת-החולה, והבאתם את-המנחה; הארצה אותה מידכם, אמר יהוה.  {ס}</P>

<P><B>א,יד</B> וארור נוכל, ויש בעדרו זכר, ונדר וזבח משחת, לאדני:  כי מלך גדול אני, אמר יהוה צבאות, ושמי, נורא בגוים. 
<B>ב,א</B> ועתה, אליכם המצוה הזאת--הכהנים. 
<B>ב,ב</B> אם-לא תשמעו ואם-לא תשימו על-לב לתת כבוד לשמי, אמר יהוה צבאות, ושלחתי בכם את-המארה, וארותי את-ברכותיכם; וגם, ארותיה, כי אינכם, שמים על-לב. 
<B>ב,ג</B> הנני גער לכם, את-הזרע, וזריתי פרש על-פניכם, פרש חגיכם; ונשא אתכם, אליו. 
<B>ב,ד</B> וידעתם--כי שלחתי אליכם, את המצוה הזאת:  להיות בריתי את-לוי, אמר יהוה צבאות. 
<B>ב,ה</B> בריתי היתה אתו, החיים והשלום, ואתנם-לו מורא, וייראני; ומפני שמי, נחת הוא. 
<B>ב,ו</B> תורת אמת היתה בפיהו, ועולה לא-נמצא בשפתיו; בשלום ובמישור הלך אתי, ורבים השיב מעון. 
<B>ב,ז</B> כי-שפתי כהן ישמרו-דעת, ותורה יבקשו מפיהו:  כי מלאך יהוה-צבאות, הוא. 
<B>ב,ח</B> ואתם סרתם מן-הדרך, הכשלתם רבים בתורה; שחתם ברית הלוי, אמר יהוה צבאות. 
<B>ב,ט</B> וגם-אני נתתי אתכם, נבזים ושפלים--לכל-העם:  כפי, אשר אינכם שמרים את-דרכי, ונשאים פנים, בתורה.  {פ}</P>

<P><B>ב,י</B> הלוא אב אחד לכלנו, הלוא אל אחד בראנו; מדוע, נבגד איש באחיו--לחלל, ברית אבתינו. 
<B>ב,יא</B> בגדה יהודה, ותועבה נעשתה בישראל ובירושלם:  כי חלל יהודה, קדש יהוה אשר אהב, ובעל, בת-אל נכר. 
<B>ב,יב</B> יכרת יהוה לאיש אשר יעשנה, ער וענה, מאהלי, יעקב; ומגיש מנחה, ליהוה צבאות.  {פ}</P>

<P><B>ב,יג</B> וזאת, שנית תעשו--כסות דמעה את-מזבח יהוה, בכי ואנקה; מאין עוד, פנות אל-המנחה, ולקחת רצון, מידכם. 
<B>ב,יד</B> ואמרתם, על-מה:  על כי-יהוה העיד בינך ובין אשת נעוריך, אשר אתה בגדתה בה, והיא חברתך, ואשת בריתך. 
<B>ב,טו</B> ולא-אחד עשה, ושאר רוח לו, ומה האחד, מבקש זרע אלהים; ונשמרתם, ברוחכם, ובאשת נעוריך, אל-יבגד. 
<B>ב,טז</B> כי-שנא שלח, אמר יהוה אלהי ישראל, וכסה חמס על-לבושו, אמר יהוה צבאות; ונשמרתם ברוחכם, ולא תבגדו.  {פ}</P>

<P><B>ב,יז</B> הוגעתם יהוה בדבריכם, ואמרתם במה הוגענו:  באמרכם, כל-עשה רע טוב בעיני יהוה ובהם הוא חפץ, או איה, אלהי המשפט. 
<B>ג,א</B> הנני שלח מלאכי, ופנה-דרך לפני; ופתאם יבוא אל-היכלו האדון אשר-אתם מבקשים, ומלאך הברית אשר-אתם חפצים הנה-בא--אמר, יהוה צבאות. 
<B>ג,ב</B> ומי מכלכל את-יום בואו, ומי העמד בהראותו:  כי-הוא כאש מצרף, וכברית מכבסים. 
<B>ג,ג</B> וישב מצרף ומטהר, כסף, וטהר את-בני-לוי וזקק אתם, כזהב וככסף; והיו, ליהוה, מגישי מנחה, בצדקה. 
<B>ג,ד</B> וערבה, ליהוה, מנחת יהודה, וירושלם--כימי עולם, וכשנים קדמנית. 
<B>ג,ה</B> וקרבתי אליכם, למשפט, והייתי עד ממהר במכשפים ובמנאפים, ובנשבעים לשקר; ובעשקי שכר-שכיר אלמנה ויתום ומטי-גר, ולא יראוני--אמר, יהוה צבאות. 
<B>ג,ו</B> כי אני יהוה, לא שניתי; ואתם בני-יעקב, לא כליתם. 
<B>ג,ז</B> למימי אבתיכם סרתם מחקי, ולא שמרתם--שובו אלי ואשובה אליכם, אמר יהוה צבאות; ואמרתם, במה נשוב. 
<B>ג,ח</B> היקבע אדם אלהים, כי אתם קבעים אתי, ואמרתם, במה קבענוך:  המעשר, והתרומה. 
<B>ג,ט</B> במארה אתם נארים, ואתי אתם קבעים--הגוי, כלו. 
<B>ג,י</B> הביאו את-כל-המעשר אל-בית האוצר, ויהי טרף בביתי, ובחנוני נא בזאת, אמר יהוה צבאות:  אם-לא אפתח לכם, את ארבות השמים, והריקתי לכם ברכה, עד-בלי-די. 
<B>ג,יא</B> וגערתי לכם באכל, ולא-ישחת לכם את-פרי האדמה; ולא-תשכל לכם הגפן בשדה, אמר יהוה צבאות. 
<B>ג,יב</B> ואשרו אתכם, כל-הגוים:  כי-תהיו אתם ארץ חפץ, אמר יהוה צבאות.  {פ}</P>

<P><B>ג,יג</B> חזקו עלי דבריכם, אמר יהוה; ואמרתם, מה-נדברנו עליך. 
<B>ג,יד</B> אמרתם, שוא עבד אלהים; ומה-בצע, כי שמרנו משמרתו, וכי הלכנו קדרנית, מפני יהוה צבאות. 
<B>ג,טו</B> ועתה, אנחנו מאשרים זדים; גם-נבנו עשי רשעה, גם בחנו אלהים וימלטו. 
<B>ג,טז</B> אז נדברו יראי יהוה, איש אל-רעהו; ויקשב יהוה, וישמע, ויכתב ספר זכרון לפניו ליראי יהוה, ולחשבי שמו. 
<B>ג,יז</B> והיו לי, אמר יהוה צבאות, ליום, אשר אני עשה סגלה; וחמלתי עליהם--כאשר יחמל איש, על-בנו העבד אתו. 
<B>ג,יח</B> ושבתם, וראיתם, בין צדיק, לרשע--בין עבד אלהים, לאשר לא עבדו.  {פ}</P>

<P><B>ג,יט</B> כי-הנה היום בא, בער כתנור; והיו כל-זדים וכל-עשה רשעה, קש, ולהט אתם היום הבא אמר יהוה צבאות, אשר לא-יעזב להם שרש וענף. 
<B>ג,כ</B> וזרחה לכם יראי שמי, שמש צדקה, ומרפא, בכנפיה; ויצאתם ופשתם, כעגלי מרבק. 
<B>ג,כא</B> ועסותם רשעים--כי-יהיו אפר, תחת כפות רגליכם:  ביום אשר אני עשה, אמר יהוה צבאות.  {פ}</P>

<P><B>ג,כב</B> <BIG>ז</BIG>כרו, תורת משה עבדי, אשר צויתי אותו בחרב על-כל-ישראל, חקים ומשפטים. 
<B>ג,כג</B> הנה אנכי שלח לכם, את אליה הנביא--לפני, בוא יום יהוה, הגדול, והנורא. 
<B>ג,כד</B> והשיב לב-אבות על-בנים, ולב בנים על-אבותם--פן-אבוא, והכיתי את-הארץ חרם.  {ש}</P>
</BODY></HTML>
