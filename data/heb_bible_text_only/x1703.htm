<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יונה פרק ג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
יונה - <A HREF="x17.htm">הכול</A><BR>פרק
<A HREF="x1701.htm">א</A>
<A HREF="x1702.htm">ב</A>
ג
<A HREF="x1704.htm">ד</A>
</P>
<HR>

<H1>יונה פרק ג</H1>

<A NAME="1"> </A>
<P><B>א</B> ויהי דבר-יהוה אל-יונה, שנית לאמר. 
<A NAME="2"> </A>
<B>ב</B> קום לך אל-נינוה, העיר הגדולה; וקרא אליה את-הקריאה, אשר אנכי דבר אליך. 
<A NAME="3"> </A>
<B>ג</B> ויקם יונה, וילך אל-נינוה--כדבר יהוה; ונינוה, היתה עיר-גדולה לאלהים--מהלך, שלשת ימים. 
<A NAME="4"> </A>
<B>ד</B> ויחל יונה לבוא בעיר, מהלך יום אחד; ויקרא, ויאמר, עוד ארבעים יום, ונינוה נהפכת. 
<A NAME="5"> </A>
<B>ה</B> ויאמינו אנשי נינוה, באלהים; ויקראו-צום וילבשו שקים, מגדולם ועד-קטנם. 
<A NAME="6"> </A>
<B>ו</B> ויגע הדבר, אל-מלך נינוה, ויקם מכסאו, ויעבר אדרתו מעליו; ויכס שק, וישב על-האפר. 
<A NAME="7"> </A>
<B>ז</B> ויזעק, ויאמר בנינוה, מטעם המלך וגדליו, לאמר:  האדם והבהמה הבקר והצאן, אל-יטעמו מאומה--אל-ירעו, ומים אל-ישתו. 
<A NAME="8"> </A>
<B>ח</B> ויתכסו שקים, האדם והבהמה, ויקראו אל-אלהים, בחזקה; וישבו, איש מדרכו הרעה, ומן-החמס, אשר בכפיהם. 
<A NAME="9"> </A>
<B>ט</B> מי-יודע ישוב, ונחם האלהים; ושב מחרון אפו, ולא נאבד. 
<A NAME="10"> </A>
<B>י</B> וירא האלהים את-מעשיהם, כי-שבו מדרכם הרעה; וינחם האלהים, על-הרעה אשר-דבר לעשות-להם--ולא עשה.</P>

<HR>
<P CLASS=s>
<A HREF="x0.htm">תנ"ך</A> -
יונה - <A HREF="x17.htm">הכול</A><BR>פרק
<A HREF="x1701.htm">א</A>
<A HREF="x1702.htm">ב</A>
ג
<A HREF="x1704.htm">ד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x1703')</SCRIPT></P>
</BODY></HTML>
