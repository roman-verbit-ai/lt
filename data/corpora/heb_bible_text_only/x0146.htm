<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - בראשית פרק מו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
בראשית - <A HREF="x01.htm">הכול</A><BR>פרק
<A HREF="x0101.htm">א</A>
<A HREF="x0102.htm">ב</A>
<A HREF="x0103.htm">ג</A>
<A HREF="x0104.htm">ד</A>
<A HREF="x0105.htm">ה</A>
<A HREF="x0106.htm">ו</A>
<A HREF="x0107.htm">ז</A>
<A HREF="x0108.htm">ח</A>
<A HREF="x0109.htm">ט</A>
<A HREF="x0110.htm">י</A>
<A HREF="x0111.htm">יא</A>
<A HREF="x0112.htm">יב</A>
<A HREF="x0113.htm">יג</A>
<A HREF="x0114.htm">יד</A>
<A HREF="x0115.htm">טו</A>
<A HREF="x0116.htm">טז</A>
<A HREF="x0117.htm">יז</A>
<A HREF="x0118.htm">יח</A>
<A HREF="x0119.htm">יט</A>
<A HREF="x0120.htm">כ</A>
<A HREF="x0121.htm">כא</A>
<A HREF="x0122.htm">כב</A>
<A HREF="x0123.htm">כג</A>
<A HREF="x0124.htm">כד</A>
<A HREF="x0125.htm">כה</A>
<A HREF="x0126.htm">כו</A>
<A HREF="x0127.htm">כז</A>
<A HREF="x0128.htm">כח</A>
<A HREF="x0129.htm">כט</A>
<A HREF="x0130.htm">ל</A>
<A HREF="x0131.htm">לא</A>
<A HREF="x0132.htm">לב</A>
<A HREF="x0133.htm">לג</A>
<A HREF="x0134.htm">לד</A>
<A HREF="x0135.htm">לה</A>
<A HREF="x0136.htm">לו</A>
<A HREF="x0137.htm">לז</A>
<A HREF="x0138.htm">לח</A>
<A HREF="x0139.htm">לט</A>
<A HREF="x0140.htm">מ</A>
<A HREF="x0141.htm">מא</A>
<A HREF="x0142.htm">מב</A>
<A HREF="x0143.htm">מג</A>
<A HREF="x0144.htm">מד</A>
<A HREF="x0145.htm">מה</A>
מו
<A HREF="x0147.htm">מז</A>
<A HREF="x0148.htm">מח</A>
<A HREF="x0149.htm">מט</A>
<A HREF="x0150.htm">נ</A>
</P>
<HR>

<H1>בראשית פרק מו</H1>

<A NAME="1"> </A>
<P><B>א</B> ויסע ישראל וכל-אשר-לו, ויבא בארה שבע; ויזבח זבחים, לאלהי אביו יצחק. 
<A NAME="2"> </A>
<B>ב</B> ויאמר אלהים לישראל במראת הלילה, ויאמר יעקב יעקב; ויאמר, הנני. 
<A NAME="3"> </A>
<B>ג</B> ויאמר, אנכי האל אלהי אביך; אל-תירא מרדה מצרימה, כי-לגוי גדול אשימך שם. 
<A NAME="4"> </A>
<B>ד</B> אנכי, ארד עמך מצרימה, ואנכי, אעלך גם-עלה; ויוסף, ישית ידו על-עיניך. 
<A NAME="5"> </A>
<B>ה</B> ויקם יעקב, מבאר שבע; וישאו בני-ישראל את-יעקב אביהם, ואת-טפם ואת-נשיהם, בעגלות, אשר-שלח פרעה לשאת אתו. 
<A NAME="6"> </A>
<B>ו</B> ויקחו את-מקניהם, ואת-רכושם אשר רכשו בארץ כנען, ויבאו, מצרימה:  יעקב, וכל-זרעו אתו. 
<A NAME="7"> </A>
<B>ז</B> בניו ובני בניו, אתו, בנתיו ובנות בניו, וכל-זרעו--הביא אתו, מצרימה.  {ס}</P>
<A NAME="8"> </A>
<P><B>ח</B> ואלה שמות בני-ישראל הבאים מצרימה, יעקב ובניו:  בכר יעקב, ראובן. 
<A NAME="9"> </A>
<B>ט</B> ובני, ראובן--חנוך ופלוא, וחצרן וכרמי. 
<A NAME="10"> </A>
<B>י</B> ובני שמעון, ימואל וימין ואהד--ויכין וצחר; ושאול, בן-הכנענית. 
<A NAME="11"> </A>
<B>יא</B> ובני, לוי--גרשון, קהת ומררי. 
<A NAME="12"> </A>
<B>יב</B> ובני יהודה, ער ואונן ושלה--ופרץ וזרח; וימת ער ואונן בארץ כנען, ויהיו בני-פרץ חצרן וחמול. 
<A NAME="13"> </A>
<B>יג</B> ובני, יששכר--תולע ופוה, ויוב ושמרן. 
<A NAME="14"> </A>
<B>יד</B> ובני, זבלון--סרד ואלון, ויחלאל. 
<A NAME="15"> </A>
<B>טו</B> אלה בני לאה, אשר ילדה ליעקב בפדן ארם, ואת, דינה בתו:  כל-נפש בניו ובנותיו, שלשים ושלש. 
<A NAME="16"> </A>
<B>טז</B> ובני גד, צפיון וחגי שוני ואצבן, ערי וארודי, ואראלי. 
<A NAME="17"> </A>
<B>יז</B> ובני אשר, ימנה וישוה וישוי ובריעה--ושרח אחתם; ובני בריעה, חבר ומלכיאל. 
<A NAME="18"> </A>
<B>יח</B> אלה בני זלפה, אשר-נתן לבן ללאה בתו; ותלד את-אלה ליעקב, שש עשרה נפש. 
<A NAME="19"> </A>
<B>יט</B> בני רחל אשת יעקב, יוסף ובנימן. 
<A NAME="20"> </A>
<B>כ</B> ויולד ליוסף, בארץ מצרים, אשר ילדה-לו אסנת, בת-פוטי פרע כהן אן--את-מנשה, ואת-אפרים. 
<A NAME="21"> </A>
<B>כא</B> ובני בנימן, בלע ובכר ואשבל, גרא ונעמן, אחי וראש; מפים וחפים, וארד. 
<A NAME="22"> </A>
<B>כב</B> אלה בני רחל, אשר ילד ליעקב--כל-נפש, ארבעה עשר. 
<A NAME="23"> </A>
<B>כג</B> ובני-דן, חשים. 
<A NAME="24"> </A>
<B>כד</B> ובני, נפתלי--יחצאל וגוני, ויצר ושלם. 
<A NAME="25"> </A>
<B>כה</B> אלה בני בלהה, אשר-נתן לבן לרחל בתו; ותלד את-אלה ליעקב, כל-נפש שבעה. 
<A NAME="26"> </A>
<B>כו</B> כל-הנפש הבאה ליעקב מצרימה, יצאי ירכו, מלבד, נשי בני-יעקב--כל-נפש, ששים ושש. 
<A NAME="27"> </A>
<B>כז</B> ובני יוסף אשר-ילד-לו במצרים, נפש שנים:  כל-הנפש לבית-יעקב הבאה מצרימה, שבעים.  {ס}</P>
<A NAME="28"> </A>
<P><B>כח</B> ואת-יהודה שלח לפניו, אל-יוסף, להורת לפניו, גשנה; ויבאו, ארצה גשן. 
<A NAME="29"> </A>
<B>כט</B> ויאסר יוסף מרכבתו, ויעל לקראת-ישראל אביו גשנה; וירא אליו, ויפל על-צואריו, ויבך על-צואריו, עוד. 
<A NAME="30"> </A>
<B>ל</B> ויאמר ישראל אל-יוסף, אמותה הפעם, אחרי ראותי את-פניך, כי עודך חי. 
<A NAME="31"> </A>
<B>לא</B> ויאמר יוסף אל-אחיו ואל-בית אביו, אעלה ואגידה לפרעה; ואמרה אליו, אחי ובית-אבי אשר בארץ-כנען באו אלי. 
<A NAME="32"> </A>
<B>לב</B> והאנשים רעי צאן, כי-אנשי מקנה היו; וצאנם ובקרם וכל-אשר להם, הביאו. 
<A NAME="33"> </A>
<B>לג</B> והיה, כי-יקרא לכם פרעה; ואמר, מה-מעשיכם. 
<A NAME="34"> </A>
<B>לד</B> ואמרתם, אנשי מקנה היו עבדיך מנעורינו ועד-עתה--גם-אנחנו, גם-אבתינו:  בעבור, תשבו בארץ גשן, כי-תועבת מצרים, כל-רעה צאן.</P>

<HR>
<P CLASS=s>
<A HREF="x0.htm">תנ"ך</A> -
בראשית - <A HREF="x01.htm">הכול</A><BR>פרק
<A HREF="x0101.htm">א</A>
<A HREF="x0102.htm">ב</A>
<A HREF="x0103.htm">ג</A>
<A HREF="x0104.htm">ד</A>
<A HREF="x0105.htm">ה</A>
<A HREF="x0106.htm">ו</A>
<A HREF="x0107.htm">ז</A>
<A HREF="x0108.htm">ח</A>
<A HREF="x0109.htm">ט</A>
<A HREF="x0110.htm">י</A>
<A HREF="x0111.htm">יא</A>
<A HREF="x0112.htm">יב</A>
<A HREF="x0113.htm">יג</A>
<A HREF="x0114.htm">יד</A>
<A HREF="x0115.htm">טו</A>
<A HREF="x0116.htm">טז</A>
<A HREF="x0117.htm">יז</A>
<A HREF="x0118.htm">יח</A>
<A HREF="x0119.htm">יט</A>
<A HREF="x0120.htm">כ</A>
<A HREF="x0121.htm">כא</A>
<A HREF="x0122.htm">כב</A>
<A HREF="x0123.htm">כג</A>
<A HREF="x0124.htm">כד</A>
<A HREF="x0125.htm">כה</A>
<A HREF="x0126.htm">כו</A>
<A HREF="x0127.htm">כז</A>
<A HREF="x0128.htm">כח</A>
<A HREF="x0129.htm">כט</A>
<A HREF="x0130.htm">ל</A>
<A HREF="x0131.htm">לא</A>
<A HREF="x0132.htm">לב</A>
<A HREF="x0133.htm">לג</A>
<A HREF="x0134.htm">לד</A>
<A HREF="x0135.htm">לה</A>
<A HREF="x0136.htm">לו</A>
<A HREF="x0137.htm">לז</A>
<A HREF="x0138.htm">לח</A>
<A HREF="x0139.htm">לט</A>
<A HREF="x0140.htm">מ</A>
<A HREF="x0141.htm">מא</A>
<A HREF="x0142.htm">מב</A>
<A HREF="x0143.htm">מג</A>
<A HREF="x0144.htm">מד</A>
<A HREF="x0145.htm">מה</A>
מו
<A HREF="x0147.htm">מז</A>
<A HREF="x0148.htm">מח</A>
<A HREF="x0149.htm">מט</A>
<A HREF="x0150.htm">נ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0146')</SCRIPT></P>
</BODY></HTML>
