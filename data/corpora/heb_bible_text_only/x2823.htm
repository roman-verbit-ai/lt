<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="xr.css" TYPE="text/css">
<TITLE>תנ"ך בכתיב המסורה - משלי פרק כג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
משלי - <A HREF="x28.htm">הכול</A><BR>פרק
<A HREF="x2801.htm">א</A>
<A HREF="x2802.htm">ב</A>
<A HREF="x2803.htm">ג</A>
<A HREF="x2804.htm">ד</A>
<A HREF="x2805.htm">ה</A>
<A HREF="x2806.htm">ו</A>
<A HREF="x2807.htm">ז</A>
<A HREF="x2808.htm">ח</A>
<A HREF="x2809.htm">ט</A>
<A HREF="x2810.htm">י</A>
<A HREF="x2811.htm">יא</A>
<A HREF="x2812.htm">יב</A>
<A HREF="x2813.htm">יג</A>
<A HREF="x2814.htm">יד</A>
<A HREF="x2815.htm">טו</A>
<A HREF="x2816.htm">טז</A>
<A HREF="x2817.htm">יז</A>
<A HREF="x2818.htm">יח</A>
<A HREF="x2819.htm">יט</A>
<A HREF="x2820.htm">כ</A>
<A HREF="x2821.htm">כא</A>
<A HREF="x2822.htm">כב</A>
כג
<A HREF="x2824.htm">כד</A>
<A HREF="x2825.htm">כה</A>
<A HREF="x2826.htm">כו</A>
<A HREF="x2827.htm">כז</A>
<A HREF="x2828.htm">כח</A>
<A HREF="x2829.htm">כט</A>
<A HREF="x2830.htm">ל</A>
<A HREF="x2831.htm">לא</A>
</P>
<HR>

<H1>משלי פרק כג</H1>

<A NAME="1"> </A>
<P><B>א</B>  כי-תשב, ללחום את-מושל--    בין תבין, את-אשר לפניך.<BR>
<A NAME="2"> </A>
<B>ב</B>  ושמת שכין בלעך--    אם-בעל נפש אתה.<BR>
<A NAME="3"> </A>
<B>ג</B>  אל-תתאו, למטעמותיו;    והוא, לחם כזבים.<BR>
<A NAME="4"> </A>
<B>ד</B>  אל-תיגע להעשיר;    מבינתך חדל.<BR>
<A NAME="5"> </A>
<B>ה</B>  התעוף (התעיף) עיניך בו,    ואיננו:<BR>כי עשה יעשה-לו כנפים;    כנשר, ועיף (יעוף) השמים.</P>
<A NAME="6"> </A>
<P><B>ו</B>  אל-תלחם--את-לחם, רע עין;    ואל-תתאו, למטעמתיו.<BR>
<A NAME="7"> </A>
<B>ז</B>  כי, כמו שער בנפשו--    כן-הוא:<BR>אכול ושתה, יאמר לך;    ולבו, בל-עמך.<BR>
<A NAME="8"> </A>
<B>ח</B>  פתך-אכלת תקיאנה;    ושחת, דבריך הנעימים.<BR>
<A NAME="9"> </A>
<B>ט</B>  באזני כסיל, אל-תדבר:    כי-יבוז, לשכל מליך.<BR>
<A NAME="10"> </A>
<B>י</B>  אל-תסג, גבול עולם;    ובשדי יתומים, אל-תבא.<BR>
<A NAME="11"> </A>
<B>יא</B>  כי-גאלם חזק;    הוא-יריב את-ריבם אתך.<BR>
<A NAME="12"> </A>
<B>יב</B>  הביאה למוסר לבך;    ואזנך, לאמרי-דעת.<BR>
<A NAME="13"> </A>
<B>יג</B>  אל-תמנע מנער מוסר:    כי-תכנו בשבט, לא ימות.<BR>
<A NAME="14"> </A>
<B>יד</B>  אתה, בשבט תכנו;    ונפשו, משאול תציל.<BR>
<A NAME="15"> </A>
<B>טו</B>  בני, אם-חכם לבך--    ישמח לבי גם-אני.<BR>
<A NAME="16"> </A>
<B>טז</B>  ותעלזנה כליותי--    בדבר שפתיך, מישרים.<BR>
<A NAME="17"> </A>
<B>יז</B>  אל-יקנא לבך, בחטאים:    כי אם-ביראת-יהוה, כל-היום.<BR>
<A NAME="18"> </A>
<B>יח</B>  כי, אם-יש אחרית;    ותקותך, לא תכרת.<BR>
<A NAME="19"> </A>
<B>יט</B>  שמע-אתה בני וחכם;    ואשר בדרך לבך.<BR>
<A NAME="20"> </A>
<B>כ</B>  אל-תהי בסבאי-יין--    בזללי בשר למו.<BR>
<A NAME="21"> </A>
<B>כא</B>  כי-סבא וזולל, יורש;    וקרעים, תלביש נומה.<BR>
<A NAME="22"> </A>
<B>כב</B>  שמע לאביך, זה ילדך;    ואל-תבוז, כי-זקנה אמך.<BR>
<A NAME="23"> </A>
<B>כג</B>  אמת קנה, ואל-תמכר;    חכמה ומוסר ובינה.<BR>
<A NAME="24"> </A>
<B>כד</B>  גול (גיל) יגיל, אבי צדיק;    יולד (ויולד) חכם, וישמח- (ישמח-) בו.<BR>
<A NAME="25"> </A>
<B>כה</B>  ישמח-אביך ואמך;    ותגל, יולדתך.<BR>
<A NAME="26"> </A>
<B>כו</B>  תנה-בני לבך לי;    ועיניך, דרכי תרצנה (תצרנה).<BR>
<A NAME="27"> </A>
<B>כז</B>  כי-שוחה עמקה זונה;    ובאר צרה, נכריה.<BR>
<A NAME="28"> </A>
<B>כח</B>  אף-היא, כחתף תארב;    ובוגדים, באדם תוסף.<BR>
<A NAME="29"> </A>
<B>כט</B>  למי אוי למי אבוי, למי מדונים (מדינים) למי שיח--    למי, פצעים חנם;<BR>למי,    חכללות עינים.<BR>
<A NAME="30"> </A>
<B>ל</B>  למאחרים על-היין--    לבאים, לחקר ממסך.<BR>
<A NAME="31"> </A>
<B>לא</B>  אל-תרא יין, כי יתאדם:    כי-יתן בכיס (בכוס) עינו; יתהלך, במישרים.<BR>
<A NAME="32"> </A>
<B>לב</B>  אחריתו, כנחש ישך;    וכצפעני יפרש.<BR>
<A NAME="33"> </A>
<B>לג</B>  עיניך, יראו זרות;    ולבך, ידבר תהפכות.<BR>
<A NAME="34"> </A>
<B>לד</B>  והיית, כשכב בלב-ים;    וכשכב, בראש חבל.<BR>
<A NAME="35"> </A>
<B>לה</B>  הכוני בל-חליתי--    הלמוני, בל-ידעתי:<BR>מתי אקיץ;    אוסיף, אבקשנו עוד.</P>

<HR>
<P CLASS=s>
<A HREF="x0.htm">תנ"ך</A> -
משלי - <A HREF="x28.htm">הכול</A><BR>פרק
<A HREF="x2801.htm">א</A>
<A HREF="x2802.htm">ב</A>
<A HREF="x2803.htm">ג</A>
<A HREF="x2804.htm">ד</A>
<A HREF="x2805.htm">ה</A>
<A HREF="x2806.htm">ו</A>
<A HREF="x2807.htm">ז</A>
<A HREF="x2808.htm">ח</A>
<A HREF="x2809.htm">ט</A>
<A HREF="x2810.htm">י</A>
<A HREF="x2811.htm">יא</A>
<A HREF="x2812.htm">יב</A>
<A HREF="x2813.htm">יג</A>
<A HREF="x2814.htm">יד</A>
<A HREF="x2815.htm">טו</A>
<A HREF="x2816.htm">טז</A>
<A HREF="x2817.htm">יז</A>
<A HREF="x2818.htm">יח</A>
<A HREF="x2819.htm">יט</A>
<A HREF="x2820.htm">כ</A>
<A HREF="x2821.htm">כא</A>
<A HREF="x2822.htm">כב</A>
כג
<A HREF="x2824.htm">כד</A>
<A HREF="x2825.htm">כה</A>
<A HREF="x2826.htm">כו</A>
<A HREF="x2827.htm">כז</A>
<A HREF="x2828.htm">כח</A>
<A HREF="x2829.htm">כט</A>
<A HREF="x2830.htm">ל</A>
<A HREF="x2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x2823')</SCRIPT></P>
</BODY></HTML>
