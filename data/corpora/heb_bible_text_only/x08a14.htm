<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - שמואל א פרק יד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
שמואל - <A HREF="x08.htm">הכול</A><BR>שמואל א פרק
<A HREF="x08a01.htm">א</A>
<A HREF="x08a02.htm">ב</A>
<A HREF="x08a03.htm">ג</A>
<A HREF="x08a04.htm">ד</A>
<A HREF="x08a05.htm">ה</A>
<A HREF="x08a06.htm">ו</A>
<A HREF="x08a07.htm">ז</A>
<A HREF="x08a08.htm">ח</A>
<A HREF="x08a09.htm">ט</A>
<A HREF="x08a10.htm">י</A>
<A HREF="x08a11.htm">יא</A>
<A HREF="x08a12.htm">יב</A>
<A HREF="x08a13.htm">יג</A>
יד
<A HREF="x08a15.htm">טו</A>
<A HREF="x08a16.htm">טז</A>
<A HREF="x08a17.htm">יז</A>
<A HREF="x08a18.htm">יח</A>
<A HREF="x08a19.htm">יט</A>
<A HREF="x08a20.htm">כ</A>
<A HREF="x08a21.htm">כא</A>
<A HREF="x08a22.htm">כב</A>
<A HREF="x08a23.htm">כג</A>
<A HREF="x08a24.htm">כד</A>
<A HREF="x08a25.htm">כה</A>
<A HREF="x08a26.htm">כו</A>
<A HREF="x08a27.htm">כז</A>
<A HREF="x08a28.htm">כח</A>
<A HREF="x08a29.htm">כט</A>
<A HREF="x08a30.htm">ל</A>
<A HREF="x08a31.htm">לא</A>
- שמואל ב פרק
<A HREF="x08b01.htm">א</A>
<A HREF="x08b02.htm">ב</A>
<A HREF="x08b03.htm">ג</A>
<A HREF="x08b04.htm">ד</A>
<A HREF="x08b05.htm">ה</A>
<A HREF="x08b06.htm">ו</A>
<A HREF="x08b07.htm">ז</A>
<A HREF="x08b08.htm">ח</A>
<A HREF="x08b09.htm">ט</A>
<A HREF="x08b10.htm">י</A>
<A HREF="x08b11.htm">יא</A>
<A HREF="x08b12.htm">יב</A>
<A HREF="x08b13.htm">יג</A>
<A HREF="x08b14.htm">יד</A>
<A HREF="x08b15.htm">טו</A>
<A HREF="x08b16.htm">טז</A>
<A HREF="x08b17.htm">יז</A>
<A HREF="x08b18.htm">יח</A>
<A HREF="x08b19.htm">יט</A>
<A HREF="x08b20.htm">כ</A>
<A HREF="x08b21.htm">כא</A>
<A HREF="x08b22.htm">כב</A>
<A HREF="x08b23.htm">כג</A>
<A HREF="x08b24.htm">כד</A>
</P>
<HR>

<H1>שמואל א פרק יד</H1>

<A NAME="1"> </A>
<P><B>א</B> ויהי היום, ויאמר יונתן בן-שאול אל-הנער נשא כליו, לכה ונעברה אל-מצב פלשתים, אשר מעבר הלז; ולאביו, לא הגיד. 
<A NAME="2"> </A>
<B>ב</B> ושאול, יושב בקצה הגבעה, תחת הרמון, אשר במגרון; והעם אשר עמו, כשש מאות איש. 
<A NAME="3"> </A>
<B>ג</B> ואחיה בן-אחטוב אחי איכבוד בן-פינחס בן-עלי כהן יהוה, בשלו--נשא אפוד; והעם לא ידע, כי הלך יונתן. 
<A NAME="4"> </A>
<B>ד</B> ובין המעברות, אשר בקש יונתן לעבר על-מצב פלשתים--שן-הסלע מהעבר מזה, ושן-הסלע מהעבר מזה; ושם האחד בוצץ, ושם האחד סנה. 
<A NAME="5"> </A>
<B>ה</B> השן האחד מצוק מצפון, מול מכמש; והאחד מנגב, מול גבע.  {ס}</P>
<A NAME="6"> </A>
<P><B>ו</B> ויאמר יהונתן אל-הנער נשא כליו, לכה ונעברה אל-מצב הערלים האלה--אולי יעשה יהוה, לנו:  כי אין ליהוה מעצור, להושיע ברב או במעט. 
<A NAME="7"> </A>
<B>ז</B> ויאמר לו נשא כליו, עשה כל-אשר בלבבך; נטה לך, הנני עמך כלבבך.  {ס}</P>
<A NAME="8"> </A>
<P><B>ח</B> ויאמר, יהונתן, הנה אנחנו עברים, אל-האנשים; ונגלינו, אליהם. 
<A NAME="9"> </A>
<B>ט</B> אם-כה יאמרו, אלינו, דמו, עד-הגיענו אליכם--ועמדנו תחתינו, ולא נעלה אליהם. 
<A NAME="10"> </A>
<B>י</B> ואם-כה יאמרו עלו עלינו, ועלינו--כי-נתנם יהוה, בידנו:  וזה-לנו, האות. 
<A NAME="11"> </A>
<B>יא</B> ויגלו שניהם, אל-מצב פלשתים; ויאמרו פלשתים--הנה עברים יצאים, מן-החרים אשר התחבאו-שם. 
<A NAME="12"> </A>
<B>יב</B> ויענו אנשי המצבה את-יונתן ואת-נשא כליו, ויאמרו עלו אלינו, ונודיעה אתכם, דבר;  {פ}<BR> <BR>ויאמר יונתן אל-נשא כליו, עלה אחרי--כי-נתנם יהוה, ביד ישראל. 
<A NAME="13"> </A>
<B>יג</B> ויעל יונתן, על-ידיו ועל-רגליו, ונשא כליו, אחריו; ויפלו לפני יונתן, ונשא כליו ממותת אחריו. 
<A NAME="14"> </A>
<B>יד</B> ותהי המכה הראשנה, אשר הכה יונתן ונשא כליו--כעשרים איש:  כבחצי מענה, צמד שדה. 
<A NAME="15"> </A>
<B>טו</B> ותהי חרדה במחנה בשדה, ובכל-העם--המצב והמשחית, חרדו גם-המה; ותרגז הארץ, ותהי לחרדת אלהים. 
<A NAME="16"> </A>
<B>טז</B> ויראו הצפים לשאול, בגבעת בנימן; והנה ההמון נמוג, וילך והלם.  {פ}</P>
<A NAME="17"> </A>
<P><B>יז</B> ויאמר שאול, לעם אשר אתו, פקדו-נא וראו, מי הלך מעמנו; ויפקדו, והנה אין יונתן ונשא כליו. 
<A NAME="18"> </A>
<B>יח</B> ויאמר שאול לאחיה, הגישה ארון האלהים:  כי-היה ארון האלהים, ביום ההוא--ובני ישראל. 
<A NAME="19"> </A>
<B>יט</B> ויהי, עד דבר שאול אל-הכהן, וההמון אשר במחנה פלשתים, וילך הלוך ורב;  {פ}<BR> <BR>ויאמר שאול אל-הכהן, אסף ידך. 
<A NAME="20"> </A>
<B>כ</B> ויזעק שאול, וכל-העם אשר אתו, ויבאו, עד-המלחמה; והנה היתה חרב איש, ברעהו--מהומה, גדולה מאד. 
<A NAME="21"> </A>
<B>כא</B> והעברים, היו לפלשתים כאתמול שלשום, אשר עלו עמם במחנה, סביב; וגם-המה, להיות עם-ישראל, אשר עם-שאול, ויונתן. 
<A NAME="22"> </A>
<B>כב</B> וכל איש ישראל המתחבאים בהר-אפרים, שמעו, כי-נסו, פלשתים; וידבקו גם-המה אחריהם, במלחמה. 
<A NAME="23"> </A>
<B>כג</B> ויושע יהוה ביום ההוא, את-ישראל; והמלחמה--עברה, את-בית און. 
<A NAME="24"> </A>
<B>כד</B> ואיש-ישראל נגש, ביום ההוא; ויאל שאול את-העם לאמר, ארור האיש אשר-יאכל לחם עד-הערב ונקמתי מאיבי, ולא-טעם כל-העם, לחם.  {ס}</P>
<A NAME="25"> </A>
<P><B>כה</B> וכל-הארץ, באו ביער; ויהי דבש, על-פני השדה. 
<A NAME="26"> </A>
<B>כו</B> ויבא העם אל-היער, והנה הלך דבש; ואין-משיג ידו אל-פיו, כי-ירא העם את-השבעה. 
<A NAME="27"> </A>
<B>כז</B> ויונתן לא-שמע, בהשביע אביו את-העם, וישלח את-קצה המטה אשר בידו, ויטבל אותה ביערת הדבש; וישב ידו אל-פיו, ותראנה (ותארנה) עיניו. 
<A NAME="28"> </A>
<B>כח</B> ויען איש מהעם ויאמר, השבע השביע אביך את-העם לאמר, ארור האיש אשר-יאכל לחם, היום; ויעף, העם. 
<A NAME="29"> </A>
<B>כט</B> ויאמר, יונתן, עכר אבי, את-הארץ:  ראו-נא, כי-ארו עיני--כי טעמתי, מעט דבש הזה. 
<A NAME="30"> </A>
<B>ל</B> אף, כי לוא אכל אכל היום העם, משלל איביו, אשר מצא:  כי עתה לא-רבתה מכה, בפלשתים. 
<A NAME="31"> </A>
<B>לא</B> ויכו ביום ההוא, בפלשתים, ממכמש, אילנה; ויעף העם, מאד. 
<A NAME="32"> </A>
<B>לב</B> ויעש (ויעט) העם אל-שלל (השלל), ויקחו צאן ובקר ובני בקר וישחטו-ארצה; ויאכל העם, על-הדם. 
<A NAME="33"> </A>
<B>לג</B> ויגידו לשאול לאמר, הנה העם חטאים ליהוה לאכל על-הדם; ויאמר בגדתם, גלו-אלי היום אבן גדולה. 
<A NAME="34"> </A>
<B>לד</B> ויאמר שאול פצו בעם ואמרתם להם הגישו אלי איש שורו ואיש שיהו, ושחטתם בזה ואכלתם, ולא-תחטאו ליהוה, לאכל אל-הדם; ויגשו כל-העם איש שורו בידו, הלילה--וישחטו-שם. 
<A NAME="35"> </A>
<B>לה</B> ויבן שאול מזבח, ליהוה; אתו החל, לבנות מזבח ליהוה.  {פ}</P>
<A NAME="36"> </A>
<P><B>לו</B> ויאמר שאול נרדה אחרי פלשתים לילה ונבזה בהם עד-אור הבקר, ולא-נשאר בהם איש, ויאמרו, כל-הטוב בעיניך עשה;  {ס}  ויאמר, הכהן, נקרבה הלם, אל-האלהים. 
<A NAME="37"> </A>
<B>לז</B> וישאל שאול, באלהים, הארד אחרי פלשתים, התתנם ביד ישראל; ולא ענהו, ביום ההוא. 
<A NAME="38"> </A>
<B>לח</B> ויאמר שאול--גשו הלם, כל פנות העם; ודעו וראו--במה היתה החטאת הזאת, היום. 
<A NAME="39"> </A>
<B>לט</B> כי חי-יהוה, המושיע את-ישראל--כי אם-ישנו ביונתן בני, כי מות ימות; ואין ענהו, מכל-העם. 
<A NAME="40"> </A>
<B>מ</B> ויאמר אל-כל-ישראל, אתם תהיו לעבר אחד, ואני ויונתן בני, נהיה לעבר אחד; ויאמרו העם אל-שאול, הטוב בעיניך עשה.  {ס}</P>
<A NAME="41"> </A>
<P><B>מא</B> ויאמר שאול, אל-יהוה אלהי ישראל--הבה תמים; וילכד יונתן ושאול, והעם יצאו. 
<A NAME="42"> </A>
<B>מב</B> ויאמר שאול--הפילו, ביני ובין יונתן בני; וילכד, יונתן. 
<A NAME="43"> </A>
<B>מג</B> ויאמר שאול אל-יונתן, הגידה לי מה עשיתה; ויגד-לו יונתן, ויאמר טעם טעמתי בקצה המטה אשר-בידי מעט דבש--הנני אמות.  {ס}</P>
<A NAME="44"> </A>
<P><B>מד</B> ויאמר שאול, כה-יעשה אלהים וכה יוסף:  כי-מות תמות, יונתן. 
<A NAME="45"> </A>
<B>מה</B> ויאמר העם אל-שאול, היונתן ימות אשר עשה הישועה הגדולה הזאת בישראל--חלילה חי-יהוה אם-יפל משערת ראשו ארצה, כי-עם-אלהים עשה היום הזה; ויפדו העם את-יונתן, ולא-מת.  {ס}</P>
<A NAME="46"> </A>
<P><B>מו</B> ויעל שאול, מאחרי פלשתים; ופלשתים, הלכו למקומם. 
<A NAME="47"> </A>
<B>מז</B> ושאול לכד המלוכה, על-ישראל; וילחם סביב בכל-איביו במואב ובבני-עמון ובאדום ובמלכי צובה, ובפלשתים, ובכל אשר-יפנה, ירשיע. 
<A NAME="48"> </A>
<B>מח</B> ויעש חיל, ויך את-עמלק; ויצל את-ישראל, מיד שסהו.  {פ}</P>
<A NAME="49"> </A>
<P><B>מט</B> ויהיו בני שאול, יונתן וישוי ומלכישוע; ושם, שתי בנתיו--שם הבכירה מרב, ושם הקטנה מיכל. 
<A NAME="50"> </A>
<B>נ</B> ושם אשת שאול, אחינעם בת-אחימעץ; ושם שר-צבאו אבינר, בן-נר דוד שאול. 
<A NAME="51"> </A>
<B>נא</B> וקיש אבי-שאול ונר אבי-אבנר, בן-אביאל.  {ס}</P>
<A NAME="52"> </A>
<P><B>נב</B> ותהי המלחמה חזקה על-פלשתים, כל ימי שאול; וראה שאול כל-איש גבור, וכל-בן-חיל, ויאספהו, אליו.  {פ}</P>

<HR>
<P CLASS=s>
<A HREF="x0.htm">תנ"ך</A> -
שמואל - <A HREF="x08.htm">הכול</A><BR>שמואל א פרק
<A HREF="x08a01.htm">א</A>
<A HREF="x08a02.htm">ב</A>
<A HREF="x08a03.htm">ג</A>
<A HREF="x08a04.htm">ד</A>
<A HREF="x08a05.htm">ה</A>
<A HREF="x08a06.htm">ו</A>
<A HREF="x08a07.htm">ז</A>
<A HREF="x08a08.htm">ח</A>
<A HREF="x08a09.htm">ט</A>
<A HREF="x08a10.htm">י</A>
<A HREF="x08a11.htm">יא</A>
<A HREF="x08a12.htm">יב</A>
<A HREF="x08a13.htm">יג</A>
יד
<A HREF="x08a15.htm">טו</A>
<A HREF="x08a16.htm">טז</A>
<A HREF="x08a17.htm">יז</A>
<A HREF="x08a18.htm">יח</A>
<A HREF="x08a19.htm">יט</A>
<A HREF="x08a20.htm">כ</A>
<A HREF="x08a21.htm">כא</A>
<A HREF="x08a22.htm">כב</A>
<A HREF="x08a23.htm">כג</A>
<A HREF="x08a24.htm">כד</A>
<A HREF="x08a25.htm">כה</A>
<A HREF="x08a26.htm">כו</A>
<A HREF="x08a27.htm">כז</A>
<A HREF="x08a28.htm">כח</A>
<A HREF="x08a29.htm">כט</A>
<A HREF="x08a30.htm">ל</A>
<A HREF="x08a31.htm">לא</A>
- שמואל ב פרק
<A HREF="x08b01.htm">א</A>
<A HREF="x08b02.htm">ב</A>
<A HREF="x08b03.htm">ג</A>
<A HREF="x08b04.htm">ד</A>
<A HREF="x08b05.htm">ה</A>
<A HREF="x08b06.htm">ו</A>
<A HREF="x08b07.htm">ז</A>
<A HREF="x08b08.htm">ח</A>
<A HREF="x08b09.htm">ט</A>
<A HREF="x08b10.htm">י</A>
<A HREF="x08b11.htm">יא</A>
<A HREF="x08b12.htm">יב</A>
<A HREF="x08b13.htm">יג</A>
<A HREF="x08b14.htm">יד</A>
<A HREF="x08b15.htm">טו</A>
<A HREF="x08b16.htm">טז</A>
<A HREF="x08b17.htm">יז</A>
<A HREF="x08b18.htm">יח</A>
<A HREF="x08b19.htm">יט</A>
<A HREF="x08b20.htm">כ</A>
<A HREF="x08b21.htm">כא</A>
<A HREF="x08b22.htm">כב</A>
<A HREF="x08b23.htm">כג</A>
<A HREF="x08b24.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x08a14')</SCRIPT></P>
</BODY></HTML>
