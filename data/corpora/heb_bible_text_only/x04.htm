<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - במדבר</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>במדבר</H1>

<P><B>א,א</B> וידבר יהוה אל-משה במדבר סיני, באהל מועד:  באחד לחדש השני בשנה השנית, לצאתם מארץ מצרים--לאמר. 
<B>א,ב</B> שאו, את-ראש כל-עדת בני-ישראל, למשפחתם, לבית אבתם--במספר שמות, כל-זכר לגלגלתם. 
<B>א,ג</B> מבן עשרים שנה ומעלה, כל-יצא צבא בישראל--תפקדו אתם לצבאתם, אתה ואהרן. 
<B>א,ד</B> ואתכם יהיו, איש איש למטה--איש ראש לבית-אבתיו, הוא. 
<B>א,ה</B> ואלה שמות האנשים, אשר יעמדו אתכם:  לראובן, אליצור בן-שדיאור. 
<B>א,ו</B> לשמעון, שלמיאל בן-צורישדי. 
<B>א,ז</B> ליהודה, נחשון בן-עמינדב. 
<B>א,ח</B> ליששכר, נתנאל בן-צוער. 
<B>א,ט</B> לזבולן, אליאב בן-חלן. 
<B>א,י</B> לבני יוסף--לאפרים, אלישמע בן-עמיהוד; למנשה, גמליאל בן-פדהצור. 
<B>א,יא</B> לבנימן, אבידן בן-גדעני. 
<B>א,יב</B> לדן, אחיעזר בן-עמישדי. 
<B>א,יג</B> לאשר, פגעיאל בן-עכרן. 
<B>א,יד</B> לגד, אליסף בן-דעואל. 
<B>א,טו</B> לנפתלי, אחירע בן-עינן. 
<B>א,טז</B> אלה קריאי (קרואי) העדה, נשיאי מטות אבותם:  ראשי אלפי ישראל, הם. 
<B>א,יז</B> ויקח משה, ואהרן, את האנשים האלה, אשר נקבו בשמת. 
<B>א,יח</B> ואת כל-העדה הקהילו, באחד לחדש השני, ויתילדו על-משפחתם, לבית אבתם:  במספר שמות, מבן עשרים שנה ומעלה--לגלגלתם. 
<B>א,יט</B> כאשר צוה יהוה, את-משה; ויפקדם, במדבר סיני.  {ס}</P>

<P><B>א,כ</B> ויהיו בני-ראובן בכר ישראל, תולדתם למשפחתם לבית אבתם:  במספר שמות, לגלגלתם--כל-זכר מבן עשרים שנה ומעלה, כל יצא צבא. 
<B>א,כא</B> פקדיהם, למטה ראובן--ששה וארבעים אלף, וחמש מאות.  {פ}</P>

<P><B>א,כב</B> לבני שמעון, תולדתם למשפחתם לבית אבתם:  פקדיו, במספר שמות לגלגלתם--כל-זכר מבן עשרים שנה ומעלה, כל יצא צבא. 
<B>א,כג</B> פקדיהם, למטה שמעון--תשעה וחמשים אלף, ושלש מאות.  {פ}</P>

<P><B>א,כד</B> לבני גד, תולדתם למשפחתם לבית אבתם:  במספר שמות, מבן עשרים שנה ומעלה--כל, יצא צבא. 
<B>א,כה</B> פקדיהם, למטה גד--חמשה וארבעים אלף, ושש מאות וחמשים.  {פ}</P>

<P><B>א,כו</B> לבני יהודה, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,כז</B> פקדיהם, למטה יהודה--ארבעה ושבעים אלף, ושש מאות.  {פ}</P>

<P><B>א,כח</B> לבני יששכר, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,כט</B> פקדיהם, למטה יששכר--ארבעה וחמשים אלף, וארבע מאות.  {פ}</P>

<P><B>א,ל</B> לבני זבולן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,לא</B> פקדיהם, למטה זבולן--שבעה וחמשים אלף, וארבע מאות.  {פ}</P>

<P><B>א,לב</B> לבני יוסף לבני אפרים, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,לג</B> פקדיהם, למטה אפרים--ארבעים אלף, וחמש מאות.  {פ}</P>

<P><B>א,לד</B> לבני מנשה, תולדתם למשפחתם לבית אבתם:  במספר שמות, מבן עשרים שנה ומעלה--כל, יצא צבא. 
<B>א,לה</B> פקדיהם, למטה מנשה--שנים ושלשים אלף, ומאתים.  {פ}</P>

<P><B>א,לו</B> לבני בנימן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,לז</B> פקדיהם, למטה בנימן--חמשה ושלשים אלף, וארבע מאות.  {פ}</P>

<P><B>א,לח</B> לבני דן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,לט</B> פקדיהם, למטה דן--שנים וששים אלף, ושבע מאות.  {פ}</P>

<P><B>א,מ</B> לבני אשר, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,מא</B> פקדיהם, למטה אשר--אחד וארבעים אלף, וחמש מאות.  {פ}</P>

<P><B>א,מב</B> בני נפתלי, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא. 
<B>א,מג</B> פקדיהם, למטה נפתלי--שלשה וחמשים אלף, וארבע מאות.  {פ}</P>

<P><B>א,מד</B> אלה הפקדים אשר פקד משה ואהרן, ונשיאי ישראל--שנים עשר, איש:  איש-אחד לבית-אבתיו, היו. 
<B>א,מה</B> ויהיו כל-פקודי בני-ישראל, לבית אבתם, מבן עשרים שנה ומעלה, כל-יצא צבא בישראל. 
<B>א,מו</B> ויהיו, כל-הפקדים--שש-מאות אלף, ושלשת אלפים; וחמש מאות, וחמשים. 
<B>א,מז</B> והלוים, למטה אבתם--לא התפקדו, בתוכם.  {פ}</P>

<P><B>א,מח</B> וידבר יהוה, אל-משה לאמר. 
<B>א,מט</B> אך את-מטה לוי לא תפקד, ואת-ראשם לא תשא, בתוך, בני ישראל. 
<B>א,נ</B> ואתה הפקד את-הלוים על-משכן העדת ועל כל-כליו, ועל כל-אשר-לו--המה ישאו את-המשכן ואת-כל-כליו, והם ישרתהו; וסביב למשכן, יחנו. 
<B>א,נא</B> ובנסע המשכן, יורידו אתו הלוים, ובחנת המשכן, יקימו אתו הלוים; והזר הקרב, יומת. 
<B>א,נב</B> וחנו, בני ישראל, איש על-מחנהו ואיש על-דגלו, לצבאתם. 
<B>א,נג</B> והלוים יחנו סביב, למשכן העדת, ולא-יהיה קצף, על-עדת בני ישראל; ושמרו, הלוים, את-משמרת, משכן העדות. 
<B>א,נד</B> ויעשו, בני ישראל:  ככל אשר צוה יהוה, את-משה--כן עשו.  {פ}</P>

<P><B>ב,א</B> וידבר יהוה, אל-משה ואל-אהרן לאמר. 
<B>ב,ב</B> איש על-דגלו באתת לבית אבתם, יחנו בני ישראל:  מנגד, סביב לאהל-מועד יחנו. 
<B>ב,ג</B> והחנים קדמה מזרחה, דגל מחנה יהודה לצבאתם; ונשיא לבני יהודה, נחשון בן-עמינדב. 
<B>ב,ד</B> וצבאו, ופקדיהם--ארבעה ושבעים אלף, ושש מאות. 
<B>ב,ה</B> והחנים עליו, מטה יששכר; ונשיא לבני יששכר, נתנאל בן-צוער. 
<B>ב,ו</B> וצבאו, ופקדיו--ארבעה וחמשים אלף, וארבע מאות. 
<B>ב,ז</B> מטה, זבולן; ונשיא לבני זבולן, אליאב בן-חלן. 
<B>ב,ח</B> וצבאו, ופקדיו--שבעה וחמשים אלף, וארבע מאות. 
<B>ב,ט</B> כל-הפקדים למחנה יהודה, מאת אלף ושמנים אלף וששת-אלפים וארבע-מאות--לצבאתם; ראשנה, יסעו.  {ס}</P>

<P><B>ב,י</B> דגל מחנה ראובן תימנה, לצבאתם; ונשיא לבני ראובן, אליצור בן-שדיאור. 
<B>ב,יא</B> וצבאו, ופקדיו--ששה וארבעים אלף, וחמש מאות. 
<B>ב,יב</B> והחונם עליו, מטה שמעון; ונשיא לבני שמעון, שלמיאל בן-צורישדי. 
<B>ב,יג</B> וצבאו, ופקדיהם--תשעה וחמשים אלף, ושלש מאות. 
<B>ב,יד</B> ומטה, גד; ונשיא לבני גד, אליסף בן-רעואל. 
<B>ב,טו</B> וצבאו, ופקדיהם--חמשה וארבעים אלף, ושש מאות וחמשים. 
<B>ב,טז</B> כל-הפקדים למחנה ראובן, מאת אלף ואחד וחמשים אלף וארבע-מאות וחמשים--לצבאתם; ושנים, יסעו.  {ס}</P>

<P><B>ב,יז</B> ונסע אהל-מועד מחנה הלוים, בתוך המחנת; כאשר יחנו כן יסעו, איש על-ידו לדגליהם.  {ס}</P>

<P><B>ב,יח</B> דגל מחנה אפרים לצבאתם, ימה; ונשיא לבני אפרים, אלישמע בן-עמיהוד. 
<B>ב,יט</B> וצבאו, ופקדיהם--ארבעים אלף, וחמש מאות. 
<B>ב,כ</B> ועליו, מטה מנשה; ונשיא לבני מנשה, גמליאל בן-פדהצור. 
<B>ב,כא</B> וצבאו, ופקדיהם--שנים ושלשים אלף, ומאתים. 
<B>ב,כב</B> ומטה, בנימן; ונשיא לבני בנימן, אבידן בן-גדעני. 
<B>ב,כג</B> וצבאו, ופקדיהם--חמשה ושלשים אלף, וארבע מאות. 
<B>ב,כד</B> כל-הפקדים למחנה אפרים, מאת אלף ושמנת-אלפים ומאה--לצבאתם; ושלשים, יסעו.  {ס}</P>

<P><B>ב,כה</B> דגל מחנה דן צפנה, לצבאתם; ונשיא לבני דן, אחיעזר בן-עמישדי. 
<B>ב,כו</B> וצבאו, ופקדיהם--שנים וששים אלף, ושבע מאות. 
<B>ב,כז</B> והחנים עליו, מטה אשר; ונשיא לבני אשר, פגעיאל בן-עכרן. 
<B>ב,כח</B> וצבאו, ופקדיהם--אחד וארבעים אלף, וחמש מאות. 
<B>ב,כט</B> ומטה, נפתלי; ונשיא לבני נפתלי, אחירע בן-עינן. 
<B>ב,ל</B> וצבאו, ופקדיהם--שלשה וחמשים אלף, וארבע מאות. 
<B>ב,לא</B> כל-הפקדים, למחנה דן--מאת אלף ושבעה וחמשים אלף, ושש מאות; לאחרנה יסעו, לדגליהם.  {פ}</P>

<P><B>ב,לב</B> אלה פקודי בני-ישראל, לבית אבתם:  כל-פקודי המחנת, לצבאתם--שש-מאות אלף ושלשת אלפים, וחמש מאות וחמשים. 
<B>ב,לג</B> והלוים--לא התפקדו, בתוך בני ישראל:  כאשר צוה יהוה, את-משה. 
<B>ב,לד</B> ויעשו, בני ישראל:  ככל אשר-צוה יהוה את-משה, כן-חנו לדגליהם וכן נסעו--איש למשפחתיו, על-בית אבתיו.  {פ}</P>

<P><B>ג,א</B> ואלה תולדת אהרן, ומשה:  ביום, דבר יהוה את-משה--בהר סיני. 
<B>ג,ב</B> ואלה שמות בני-אהרן, הבכר נדב, ואביהוא, אלעזר ואיתמר. 
<B>ג,ג</B> אלה, שמות בני אהרן, הכהנים, המשחים--אשר-מלא ידם, לכהן. 
<B>ג,ד</B> וימת נדב ואביהוא לפני יהוה בהקרבם אש זרה לפני יהוה, במדבר סיני, ובנים, לא-היו להם; ויכהן אלעזר ואיתמר, על-פני אהרן אביהם.  {פ}</P>

<P><B>ג,ה</B> וידבר יהוה, אל-משה לאמר. 
<B>ג,ו</B> הקרב, את-מטה לוי, והעמדת אתו, לפני אהרן הכהן; ושרתו, אתו. 
<B>ג,ז</B> ושמרו את-משמרתו, ואת-משמרת כל-העדה, לפני, אהל מועד--לעבד, את-עבדת המשכן. 
<B>ג,ח</B> ושמרו, את-כל-כלי אהל מועד, ואת-משמרת, בני ישראל--לעבד, את-עבדת המשכן. 
<B>ג,ט</B> ונתתה, את-הלוים, לאהרן, ולבניו:  נתונם נתונם המה לו, מאת בני ישראל. 
<B>ג,י</B> ואת-אהרן ואת-בניו תפקד, ושמרו את-כהנתם; והזר הקרב, יומת.  {פ}</P>

<P><B>ג,יא</B> וידבר יהוה, אל-משה לאמר. 
<B>ג,יב</B> ואני הנה לקחתי את-הלוים, מתוך בני ישראל, תחת כל-בכור פטר רחם, מבני ישראל; והיו לי, הלוים. 
<B>ג,יג</B> כי לי, כל-בכור--ביום הכתי כל-בכור בארץ מצרים הקדשתי לי כל-בכור בישראל, מאדם עד-בהמה:  לי יהיו, אני יהוה.  {פ}</P>

<P><B>ג,יד</B> וידבר יהוה אל-משה, במדבר סיני לאמר. 
<B>ג,טו</B> פקד את-בני לוי, לבית אבתם למשפחתם:  כל-זכר מבן-חדש ומעלה, תפקדם. 
<B>ג,טז</B> ויפקד אתם משה, על-פי יהוה, כאשר, צוה. 
<B>ג,יז</B> ויהיו-אלה בני-לוי, בשמתם--גרשון, וקהת ומררי. 
<B>ג,יח</B> ואלה שמות בני-גרשון, למשפחתם--לבני, ושמעי. 
<B>ג,יט</B> ובני קהת, למשפחתם--עמרם ויצהר, חברון ועזיאל. 
<B>ג,כ</B> ובני מררי, למשפחתם--מחלי ומושי; אלה הם משפחת הלוי, לבית אבתם. 
<B>ג,כא</B> לגרשון--משפחת הלבני, ומשפחת השמעי; אלה הם, משפחת הגרשני. 
<B>ג,כב</B> פקדיהם במספר כל-זכר, מבן-חדש ומעלה; פקדיהם, שבעת אלפים וחמש מאות. 
<B>ג,כג</B> משפחת, הגרשני, אחרי המשכן יחנו, ימה. 
<B>ג,כד</B> ונשיא בית-אב, לגרשני, אליסף, בן-לאל. 
<B>ג,כה</B> ומשמרת בני-גרשון באהל מועד, המשכן והאהל; מכסהו--ומסך, פתח אהל מועד. 
<B>ג,כו</B> וקלעי החצר, ואת-מסך פתח החצר, אשר על-המשכן ועל-המזבח, סביב; ואת, מיתריו, לכל, עבדתו.  {ס}</P>

<P><B>ג,כז</B> ולקהת, משפחת העמרמי ומשפחת היצהרי, ומשפחת החברני, ומשפחת העזיאלי; אלה הם, משפחת הקהתי. 
<B>ג,כח</B> במספר, כל-זכר, מבן-חדש, ומעלה--שמנת אלפים ושש מאות, שמרי משמרת הקדש. 
<B>ג,כט</B> משפחת בני-קהת, יחנו, על ירך המשכן, תימנה. 
<B>ג,ל</B> ונשיא בית-אב, למשפחת הקהתי, אליצפן, בן-עזיאל. 
<B>ג,לא</B> ומשמרתם, הארן והשלחן והמנרה והמזבחת, וכלי הקדש, אשר ישרתו בהם; והמסך--וכל, עבדתו. 
<B>ג,לב</B> ונשיא נשיאי הלוי, אלעזר בן-אהרן הכהן, פקדת, שמרי משמרת הקדש. 
<B>ג,לג</B> למררי--משפחת המחלי, ומשפחת המושי; אלה הם, משפחת מררי. 
<B>ג,לד</B> ופקדיהם במספר כל-זכר, מבן-חדש ומעלה--ששת אלפים, ומאתים. 
<B>ג,לה</B> ונשיא בית-אב למשפחת מררי, צוריאל בן-אביחיל; על ירך המשכן יחנו, צפנה. 
<B>ג,לו</B> ופקדת משמרת, בני מררי--קרשי המשכן, ובריחיו ועמדיו ואדניו; וכל-כליו--וכל, עבדתו. 
<B>ג,לז</B> ועמדי החצר סביב, ואדניהם; ויתדתם, ומיתריהם. 
<B>ג,לח</B> והחנים לפני המשכן קדמה לפני אהל-מועד מזרחה משה ואהרן ובניו, שמרים משמרת המקדש, למשמרת, בני ישראל; והזר הקרב, יומת. 
<B>ג,לט</B> כל-פקודי הלוים אשר פקד משה ואהרן, על-פי יהוה--למשפחתם:  כל-זכר מבן-חדש ומעלה, שנים ועשרים אלף.  {ס}</P>

<P><B>ג,מ</B> ויאמר יהוה אל-משה, פקד כל-בכר זכר לבני ישראל, מבן-חדש, ומעלה; ושא, את מספר שמתם. 
<B>ג,מא</B> ולקחת את-הלוים לי אני יהוה, תחת כל-בכר בבני ישראל; ואת, בהמת הלוים, תחת כל-בכור, בבהמת בני ישראל. 
<B>ג,מב</B> ויפקד משה, כאשר צוה יהוה אתו, את-כל-בכור, בבני ישראל. 
<B>ג,מג</B> ויהי כל-בכור זכר במספר שמת, מבן-חדש ומעלה--לפקדיהם:  שנים ועשרים אלף, שלשה ושבעים ומאתים.  {פ}</P>

<P><B>ג,מד</B> וידבר יהוה, אל-משה לאמר. 
<B>ג,מה</B> קח את-הלוים, תחת כל-בכור בבני ישראל, ואת-בהמת הלוים, תחת בהמתם; והיו-לי הלוים, אני יהוה. 
<B>ג,מו</B> ואת פדויי השלשה, והשבעים והמאתים--העדפים, על-הלוים, מבכור, בני ישראל. 
<B>ג,מז</B> ולקחת, חמשת חמשת שקלים--לגלגלת:  בשקל הקדש תקח, עשרים גרה השקל. 
<B>ג,מח</B> ונתתה הכסף, לאהרן ולבניו--פדויי, העדפים בהם. 
<B>ג,מט</B> ויקח משה, את כסף הפדיום--מאת, העדפים, על, פדויי הלוים. 
<B>ג,נ</B> מאת, בכור בני ישראל--לקח את-הכסף:  חמשה וששים ושלש מאות, ואלף--בשקל הקדש. 
<B>ג,נא</B> ויתן משה את-כסף הפדים, לאהרן ולבניו--על-פי יהוה:  כאשר צוה יהוה, את-משה.  {פ}</P>

<P><B>ד,א</B> וידבר יהוה, אל-משה ואל-אהרן לאמר. 
<B>ד,ב</B> נשא, את-ראש בני קהת, מתוך, בני לוי--למשפחתם, לבית אבתם. 
<B>ד,ג</B> מבן שלשים שנה ומעלה, ועד בן-חמשים שנה--כל-בא, לצבא, לעשות מלאכה, באהל מועד. 
<B>ד,ד</B> זאת עבדת בני-קהת, באהל מועד--קדש, הקדשים. 
<B>ד,ה</B> ובא אהרן ובניו, בנסע המחנה, והורדו, את פרכת המסך; וכסו-בה--את, ארן העדת. 
<B>ד,ו</B> ונתנו עליו, כסוי עור תחש, ופרשו בגד-כליל תכלת, מלמעלה; ושמו, בדיו. 
<B>ד,ז</B> ועל שלחן הפנים, יפרשו בגד תכלת, ונתנו עליו את-הקערת ואת-הכפת ואת-המנקית, ואת קשות הנסך; ולחם התמיד, עליו יהיה. 
<B>ד,ח</B> ופרשו עליהם, בגד תולעת שני, וכסו אתו, במכסה עור תחש; ושמו, את-בדיו. 
<B>ד,ט</B> ולקחו בגד תכלת, וכסו את-מנרת המאור ואת-נרתיה, ואת-מלקחיה, ואת-מחתתיה; ואת כל-כלי שמנה, אשר ישרתו-לה בהם. 
<B>ד,י</B> ונתנו אתה ואת-כל-כליה, אל-מכסה עור תחש; ונתנו, על-המוט. 
<B>ד,יא</B> ועל מזבח הזהב, יפרשו בגד תכלת, וכסו אתו, במכסה עור תחש; ושמו, את-בדיו. 
<B>ד,יב</B> ולקחו את-כל-כלי השרת אשר ישרתו-בם בקדש, ונתנו אל-בגד תכלת, וכסו אותם, במכסה עור תחש; ונתנו, על-המוט. 
<B>ד,יג</B> ודשנו, את-המזבח; ופרשו עליו, בגד ארגמן. 
<B>ד,יד</B> ונתנו עליו את-כל-כליו אשר ישרתו עליו בהם, את-המחתת את-המזלגת ואת-היעים ואת-המזרקת--כל, כלי המזבח; ופרשו עליו, כסוי עור תחש--ושמו בדיו. 
<B>ד,טו</B> וכלה אהרן-ובניו לכסת את-הקדש ואת-כל-כלי הקדש, בנסע המחנה, ואחרי-כן יבאו בני-קהת לשאת, ולא-יגעו אל-הקדש ומתו; אלה משא בני-קהת, באהל מועד. 
<B>ד,טז</B> ופקדת אלעזר בן-אהרן הכהן, שמן המאור וקטרת הסמים, ומנחת התמיד, ושמן המשחה:  פקדת, כל-המשכן וכל-אשר-בו, בקדש, ובכליו.  {פ}</P>

<P><B>ד,יז</B> וידבר יהוה, אל-משה ואל-אהרן לאמר. 
<B>ד,יח</B> אל-תכריתו, את-שבט משפחת הקהתי, מתוך, הלוים. 
<B>ד,יט</B> וזאת עשו להם, וחיו ולא ימתו, בגשתם, את-קדש הקדשים:  אהרן ובניו, יבאו, ושמו אותם איש איש על-עבדתו, ואל-משאו. 
<B>ד,כ</B> ולא-יבאו לראות כבלע את-הקדש, ומתו.  {פ}</P>

<P><B>ד,כא</B> וידבר יהוה, אל-משה לאמר. 
<B>ד,כב</B> נשא, את-ראש בני גרשון--גם-הם:  לבית אבתם, למשפחתם. 
<B>ד,כג</B> מבן שלשים שנה ומעלה, עד בן-חמשים שנה--תפקד אותם:  כל-הבא לצבא צבא, לעבד עבדה באהל מועד. 
<B>ד,כד</B> זאת עבדת, משפחת הגרשני--לעבד, ולמשא. 
<B>ד,כה</B> ונשאו את-יריעת המשכן, ואת-אהל מועד, מכסהו, ומכסה התחש אשר-עליו מלמעלה; ואת-מסך--פתח, אהל מועד. 
<B>ד,כו</B> ואת קלעי החצר ואת-מסך פתח שער החצר, אשר על-המשכן ועל-המזבח סביב, ואת מיתריהם, ואת-כל-כלי עבדתם; ואת כל-אשר יעשה להם, ועבדו. 
<B>ד,כז</B> על-פי אהרן ובניו תהיה, כל-עבדת בני הגרשני, לכל-משאם, ולכל עבדתם; ופקדתם עלהם במשמרת, את כל-משאם. 
<B>ד,כח</B> זאת עבדת, משפחת בני הגרשני--באהל מועד; ומשמרתם--ביד איתמר, בן-אהרן הכהן.  {ס}</P>

<P><B>ד,כט</B> בני, מררי--למשפחתם לבית-אבתם, תפקד אתם. 
<B>ד,ל</B> מבן שלשים שנה ומעלה, ועד בן-חמשים שנה--תפקדם:  כל-הבא, לצבא, לעבד, את-עבדת אהל מועד. 
<B>ד,לא</B> וזאת משמרת משאם, לכל-עבדתם באהל מועד:  קרשי, המשכן, ובריחיו, ועמודיו ואדניו. 
<B>ד,לב</B> ועמודי החצר סביב ואדניהם, ויתדתם ומיתריהם, לכל-כליהם, ולכל עבדתם; ובשמת תפקדו, את-כלי משמרת משאם. 
<B>ד,לג</B> זאת עבדת, משפחת בני מררי, לכל-עבדתם, באהל מועד--ביד, איתמר, בן-אהרן, הכהן. 
<B>ד,לד</B> ויפקד משה ואהרן ונשיאי העדה, את-בני הקהתי, למשפחתם, ולבית אבתם. 
<B>ד,לה</B> מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד. 
<B>ד,לו</B> ויהיו פקדיהם, למשפחתם--אלפים, שבע מאות וחמשים. 
<B>ד,לז</B> אלה פקודי משפחת הקהתי, כל-העבד באהל מועד, אשר פקד משה ואהרן, על-פי יהוה ביד-משה.  {ס}</P>

<P><B>ד,לח</B> ופקודי, בני גרשון, למשפחותם, ולבית אבתם. 
<B>ד,לט</B> מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד. 
<B>ד,מ</B> ויהיו, פקדיהם, למשפחתם, לבית אבתם--אלפים, ושש מאות ושלשים. 
<B>ד,מא</B> אלה פקודי, משפחת בני גרשון, כל-העבד, באהל מועד--אשר פקד משה ואהרן, על-פי יהוה. 
<B>ד,מב</B> ופקודי, משפחת בני מררי, למשפחתם, לבית אבתם. 
<B>ד,מג</B> מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד. 
<B>ד,מד</B> ויהיו פקדיהם, למשפחתם--שלשת אלפים, ומאתים. 
<B>ד,מה</B> אלה פקודי, משפחת בני מררי, אשר פקד משה ואהרן, על-פי יהוה ביד-משה. 
<B>ד,מו</B> כל-הפקדים אשר פקד משה ואהרן, ונשיאי ישראל--את-הלוים:  למשפחתם, ולבית אבתם. 
<B>ד,מז</B> מבן שלשים שנה ומעלה, ועד בן-חמשים שנה:  כל-הבא, לעבד עבדת עבדה ועבדת משא--באהל מועד. 
<B>ד,מח</B> ויהיו, פקדיהם--שמנת אלפים, וחמש מאות ושמנים. 
<B>ד,מט</B> על-פי יהוה פקד אותם, ביד-משה--איש איש על-עבדתו, ועל-משאו; ופקדיו, אשר-צוה יהוה את-משה.  {פ}</P>

<P><B>ה,א</B> וידבר יהוה, אל-משה לאמר. 
<B>ה,ב</B> צו, את-בני ישראל, וישלחו מן-המחנה, כל-צרוע וכל-זב; וכל, טמא לנפש. 
<B>ה,ג</B> מזכר עד-נקבה תשלחו, אל-מחוץ למחנה תשלחום; ולא יטמאו את-מחניהם, אשר אני שכן בתוכם. 
<B>ה,ד</B> ויעשו-כן, בני ישראל, וישלחו אותם, אל-מחוץ למחנה:  כאשר דבר יהוה אל-משה, כן עשו בני ישראל.  {פ}</P>

<P><B>ה,ה</B> וידבר יהוה, אל-משה לאמר. 
<B>ה,ו</B> דבר, אל-בני ישראל, איש או-אשה כי יעשו מכל-חטאת האדם, למעל מעל ביהוה; ואשמה, הנפש ההוא. 
<B>ה,ז</B> והתודו, את-חטאתם אשר עשו, והשיב את-אשמו בראשו, וחמישתו יסף עליו; ונתן, לאשר אשם לו. 
<B>ה,ח</B> ואם-אין לאיש גאל, להשיב האשם אליו--האשם המושב ליהוה, לכהן:  מלבד, איל הכפרים, אשר יכפר-בו, עליו. 
<B>ה,ט</B> וכל-תרומה לכל-קדשי בני-ישראל, אשר-יקריבו לכהן--לו יהיה. 
<B>ה,י</B> ואיש את-קדשיו, לו יהיו; איש אשר-יתן לכהן, לו יהיה.  {פ}</P>

<P><B>ה,יא</B> וידבר יהוה, אל-משה לאמר. 
<B>ה,יב</B> דבר אל-בני ישראל, ואמרת אלהם:  איש איש כי-תשטה אשתו, ומעלה בו מעל. 
<B>ה,יג</B> ושכב איש אתה, שכבת-זרע, ונעלם מעיני אישה, ונסתרה והיא נטמאה; ועד אין בה, והוא לא נתפשה. 
<B>ה,יד</B> ועבר עליו רוח-קנאה וקנא את-אשתו, והוא נטמאה; או-עבר עליו רוח-קנאה וקנא את-אשתו, והיא לא נטמאה. 
<B>ה,טו</B> והביא האיש את-אשתו, אל-הכהן, והביא את-קרבנה עליה, עשירת האיפה קמח שערים; לא-יצק עליו שמן, ולא-יתן עליו לבנה--כי-מנחת קנאת הוא, מנחת זכרון מזכרת עון. 
<B>ה,טז</B> והקריב אתה, הכהן; והעמדה, לפני יהוה. 
<B>ה,יז</B> ולקח הכהן מים קדשים, בכלי-חרש; ומן-העפר, אשר יהיה בקרקע המשכן, יקח הכהן, ונתן אל-המים. 
<B>ה,יח</B> והעמיד הכהן את-האשה, לפני יהוה, ופרע את-ראש האשה, ונתן על-כפיה את מנחת הזכרון מנחת קנאת הוא; וביד הכהן יהיו, מי המרים המאררים. 
<B>ה,יט</B> והשביע אתה הכהן, ואמר אל-האשה אם-לא שכב איש אתך, ואם-לא שטית טמאה, תחת אישך--הנקי, ממי המרים המאררים האלה. 
<B>ה,כ</B> ואת, כי שטית תחת אישך--וכי נטמאת; ויתן איש בך את-שכבתו, מבלעדי אישך. 
<B>ה,כא</B> והשביע הכהן את-האשה, בשבעת האלה, ואמר הכהן לאשה, יתן יהוה אותך לאלה ולשבעה בתוך עמך--בתת יהוה את-ירכך נפלת, ואת-בטנך צבה. 
<B>ה,כב</B> ובאו המים המאררים האלה, במעיך, לצבות בטן, ולנפל ירך; ואמרה האשה, אמן אמן. 
<B>ה,כג</B> וכתב את-האלת האלה, הכהן--בספר; ומחה, אל-מי המרים. 
<B>ה,כד</B> והשקה, את-האשה, את-מי המרים, המאררים; ובאו בה המים המאררים, למרים. 
<B>ה,כה</B> ולקח הכהן מיד האשה, את מנחת הקנאת; והניף את-המנחה לפני יהוה, והקריב אתה אל-המזבח. 
<B>ה,כו</B> וקמץ הכהן מן-המנחה את-אזכרתה, והקטיר המזבחה; ואחר ישקה את-האשה, את-המים. 
<B>ה,כז</B> והשקה את-המים, והיתה אם-נטמאה ותמעל מעל באישה--ובאו בה המים המאררים למרים, וצבתה בטנה ונפלה ירכה; והיתה האשה לאלה, בקרב עמה. 
<B>ה,כח</B> ואם-לא נטמאה האשה, וטהרה הוא--ונקתה, ונזרעה זרע. 
<B>ה,כט</B> זאת תורת, הקנאת, אשר תשטה אשה תחת אישה, ונטמאה. 
<B>ה,ל</B> או איש, אשר תעבר עליו רוח קנאה--וקנא את-אשתו; והעמיד את-האשה, לפני יהוה, ועשה לה הכהן, את כל-התורה הזאת. 
<B>ה,לא</B> ונקה האיש, מעון; והאשה ההוא, תשא את-עונה.  {פ}</P>

<P><B>ו,א</B> וידבר יהוה, אל-משה לאמר. 
<B>ו,ב</B> דבר אל-בני ישראל, ואמרת אלהם:  איש או-אשה, כי יפלא לנדר נדר נזיר--להזיר, ליהוה. 
<B>ו,ג</B> מיין ושכר יזיר, חמץ יין וחמץ שכר לא ישתה; וכל-משרת ענבים לא ישתה, וענבים לחים ויבשים לא יאכל. 
<B>ו,ד</B> כל, ימי נזרו:  מכל אשר יעשה מגפן היין, מחרצנים ועד-זג--לא יאכל. 
<B>ו,ה</B> כל-ימי נדר נזרו, תער לא-יעבר על-ראשו:  עד-מלאת הימם אשר-יזיר ליהוה, קדש יהיה--גדל פרע, שער ראשו. 
<B>ו,ו</B> כל-ימי הזירו, ליהוה, על-נפש מת, לא יבא. 
<B>ו,ז</B> לאביו ולאמו, לאחיו ולאחתו--לא-יטמא להם, במתם:  כי נזר אלהיו, על-ראשו. 
<B>ו,ח</B> כל, ימי נזרו, קדש הוא, ליהוה. 
<B>ו,ט</B> וכי-ימות מת עליו בפתע פתאם, וטמא ראש נזרו--וגלח ראשו ביום טהרתו, ביום השביעי יגלחנו. 
<B>ו,י</B> וביום השמיני, יבא שתי תרים, או שני, בני יונה:  אל-הכהן--אל-פתח, אהל מועד. 
<B>ו,יא</B> ועשה הכהן, אחד לחטאת ואחד לעלה, וכפר עליו, מאשר חטא על-הנפש; וקדש את-ראשו, ביום ההוא. 
<B>ו,יב</B> והזיר ליהוה את-ימי נזרו, והביא כבש בן-שנתו לאשם; והימים הראשנים יפלו, כי טמא נזרו. 
<B>ו,יג</B> וזאת תורת, הנזיר:  ביום, מלאת ימי נזרו, יביא אתו, אל-פתח אהל מועד. 
<B>ו,יד</B> והקריב את-קרבנו ליהוה כבש בן-שנתו תמים אחד, לעלה, וכבשה אחת בת-שנתה תמימה, לחטאת; ואיל-אחד תמים, לשלמים. 
<B>ו,טו</B> וסל מצות, סלת חלת בלולת בשמן, ורקיקי מצות, משחים בשמן; ומנחתם, ונסכיהם. 
<B>ו,טז</B> והקריב הכהן, לפני יהוה; ועשה את-חטאתו, ואת-עלתו. 
<B>ו,יז</B> ואת-האיל יעשה זבח שלמים, ליהוה, על, סל המצות; ועשה, הכהן, את-מנחתו, ואת-נסכו. 
<B>ו,יח</B> וגלח הנזיר, פתח אהל מועד--את-ראש נזרו; ולקח, את-שער ראש נזרו, ונתן על-האש, אשר-תחת זבח השלמים. 
<B>ו,יט</B> ולקח הכהן את-הזרע בשלה, מן-האיל, וחלת מצה אחת מן-הסל, ורקיק מצה אחד; ונתן על-כפי הנזיר, אחר התגלחו את-נזרו. 
<B>ו,כ</B> והניף אותם הכהן תנופה, לפני יהוה--קדש הוא לכהן, על חזה התנופה ועל שוק התרומה; ואחר ישתה הנזיר, יין. 
<B>ו,כא</B> זאת תורת הנזיר, אשר ידר, קרבנו ליהוה על-נזרו, מלבד אשר-תשיג ידו; כפי נדרו, אשר ידר--כן יעשה, על תורת נזרו.  {פ}</P>

<P><B>ו,כב</B> וידבר יהוה, אל-משה לאמר. 
<B>ו,כג</B> דבר אל-אהרן ואל-בניו לאמר, כה תברכו את-בני ישראל:  אמור, להם.  {ס}</P>

<P><B>ו,כד</B> יברכך יהוה, וישמרך.  {ס}</P>

<P><B>ו,כה</B> יאר יהוה פניו אליך, ויחנך.  {ס}</P>

<P><B>ו,כו</B> ישא יהוה פניו אליך, וישם לך שלום.  {ס}</P>

<P><B>ו,כז</B> ושמו את-שמי, על-בני ישראל; ואני, אברכם.  {ס}</P>

<P><B>ז,א</B> ויהי ביום כלות משה להקים את-המשכן, וימשח אתו ויקדש אתו ואת-כל-כליו, ואת-המזבח, ואת-כל-כליו; וימשחם, ויקדש אתם. 
<B>ז,ב</B> ויקריבו נשיאי ישראל, ראשי בית אבתם:  הם נשיאי המטת, הם העמדים על-הפקדים. 
<B>ז,ג</B> ויביאו את-קרבנם לפני יהוה, שש-עגלת צב ושני עשר בקר--עגלה על-שני הנשאים, ושור לאחד; ויקריבו אותם, לפני המשכן. 
<B>ז,ד</B> ויאמר יהוה, אל-משה לאמר. 
<B>ז,ה</B> קח, מאתם, והיו, לעבד את-עבדת אהל מועד; ונתתה אותם אל-הלוים, איש כפי עבדתו. 
<B>ז,ו</B> ויקח משה, את-העגלת ואת-הבקר; ויתן אותם, אל-הלוים. 
<B>ז,ז</B> את שתי העגלות, ואת ארבעת הבקר--נתן, לבני גרשון:  כפי, עבדתם. 
<B>ז,ח</B> ואת ארבע העגלת, ואת שמנת הבקר--נתן, לבני מררי:  כפי, עבדתם, ביד איתמר, בן-אהרן הכהן. 
<B>ז,ט</B> ולבני קהת, לא נתן:  כי-עבדת הקדש עלהם, בכתף ישאו. 
<B>ז,י</B> ויקריבו הנשאים, את חנכת המזבח, ביום, המשח אתו; ויקריבו הנשיאם את-קרבנם, לפני המזבח. 
<B>ז,יא</B> ויאמר יהוה, אל-משה:  נשיא אחד ליום, נשיא אחד ליום, יקריבו את-קרבנם, לחנכת המזבח.  {ס}</P>

<P><B>ז,יב</B> ויהי, המקריב ביום הראשון--את-קרבנו:  נחשון בן-עמינדב, למטה יהודה. 
<B>ז,יג</B> וקרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,יד</B> כף אחת עשרה זהב, מלאה קטרת. 
<B>ז,טו</B> פר אחד בן-בקר, איל אחד כבש-אחד בן-שנתו--לעלה. 
<B>ז,טז</B> שעיר-עזים אחד, לחטאת. 
<B>ז,יז</B> ולזבח השלמים, בקר שנים, אילם חמשה עתודים חמשה, כבשים בני-שנה חמשה:  זה קרבן נחשון, בן-עמינדב.  {פ}</P>

<P><B>ז,יח</B> ביום, השני, הקריב, נתנאל בן-צוער--נשיא, יששכר. 
<B>ז,יט</B> הקרב את-קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,כ</B> כף אחת עשרה זהב, מלאה קטרת. 
<B>ז,כא</B> פר אחד בן-בקר, איל אחד כבש-אחד בן-שנתו--לעלה. 
<B>ז,כב</B> שעיר-עזים אחד, לחטאת. 
<B>ז,כג</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן נתנאל, בן-צוער.  {פ}</P>

<P><B>ז,כד</B> ביום, השלישי, נשיא, לבני זבולן--אליאב, בן-חלן. 
<B>ז,כה</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,כו</B> כף אחת עשרה זהב, מלאה קטרת. 
<B>ז,כז</B> פר אחד בן-בקר, איל אחד כבש-אחד בן-שנתו--לעלה. 
<B>ז,כח</B> שעיר-עזים אחד, לחטאת. 
<B>ז,כט</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליאב, בן-חלן.  {פ}</P>

<P><B>ז,ל</B> ביום, הרביעי, נשיא, לבני ראובן--אליצור, בן-שדיאור. 
<B>ז,לא</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,לב</B> כף אחת עשרה זהב, מלאה קטרת. 
<B>ז,לג</B> פר אחד בן-בקר, איל אחד כבש-אחד בן-שנתו--לעלה. 
<B>ז,לד</B> שעיר-עזים אחד, לחטאת. 
<B>ז,לה</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליצור, בן-שדיאור.  {פ}</P>

<P><B>ז,לו</B> ביום, החמישי, נשיא, לבני שמעון--שלמיאל, בן-צורישדי. 
<B>ז,לז</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,לח</B> כף אחת עשרה זהב, מלאה קטרת. 
<B>ז,לט</B> פר אחד בן-בקר, איל אחד כבש-אחד בן-שנתו--לעלה. 
<B>ז,מ</B> שעיר-עזים אחד, לחטאת. 
<B>ז,מא</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן שלמיאל, בן-צורישדי.  {פ}</P>

<P><B>ז,מב</B> ביום, הששי, נשיא, לבני גד--אליסף, בן-דעואל. 
<B>ז,מג</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,מד</B> כף אחת עשרה זהב, מלאה קטרת. 
<B>ז,מה</B> פר אחד בן-בקר, איל אחד כבש-אחד בן-שנתו--לעלה. 
<B>ז,מו</B> שעיר-עזים אחד, לחטאת. 
<B>ז,מז</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליסף, בן-דעואל.  {פ}</P>

<P><B>ז,מח</B> ביום, השביעי, נשיא, לבני אפרים--אלישמע, בן-עמיהוד. 
<B>ז,מט</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,נ</B> כף אחת עשרה זהב, מלאה קטרת. 
<B>ז,נא</B> פר אחד בן-בקר, איל אחד כבש-אחד בן-שנתו--לעלה. 
<B>ז,נב</B> שעיר-עזים אחד, לחטאת. 
<B>ז,נג</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אלישמע, בן-עמיהוד.  {פ}</P>

<P><B>ז,נד</B> ביום, השמיני, נשיא, לבני מנשה--גמליאל, בן-פדהצור. 
<B>ז,נה</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,נו</B> כף אחת עשרה זהב, מלאה קטרת. 
<B>ז,נז</B> פר אחד בן-בקר, איל אחד כבש-אחד בן-שנתו--לעלה. 
<B>ז,נח</B> שעיר-עזים אחד, לחטאת. 
<B>ז,נט</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן גמליאל, בן-פדהצור.  {פ}</P>

<P><B>ז,ס</B> ביום, התשיעי, נשיא, לבני בנימן--אבידן, בן-גדעני. 
<B>ז,סא</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,סב</B> כף אחת עשרה זהב, מלאה קטרת. 
<B>ז,סג</B> פר אחד בן-בקר, איל אחד כבש-אחד בן-שנתו--לעלה. 
<B>ז,סד</B> שעיר-עזים אחד, לחטאת. 
<B>ז,סה</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אבידן, בן-גדעני.  {פ}</P>

<P><B>ז,סו</B> ביום, העשירי, נשיא, לבני דן--אחיעזר, בן-עמישדי. 
<B>ז,סז</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,סח</B> כף אחת עשרה זהב, מלאה קטרת. 
<B>ז,סט</B> פר אחד בן-בקר, איל אחד כבש-אחד בן-שנתו--לעלה. 
<B>ז,ע</B> שעיר-עזים אחד, לחטאת. 
<B>ז,עא</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אחיעזר, בן-עמישדי.  {פ}</P>

<P><B>ז,עב</B> ביום עשתי עשר יום, נשיא לבני אשר--פגעיאל, בן-עכרן. 
<B>ז,עג</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,עד</B> כף אחת עשרה זהב, מלאה קטרת. 
<B>ז,עה</B> פר אחד בן-בקר, איל אחד כבש-אחד בן-שנתו--לעלה. 
<B>ז,עו</B> שעיר-עזים אחד, לחטאת. 
<B>ז,עז</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן פגעיאל, בן-עכרן.  {פ}</P>

<P><B>ז,עח</B> ביום שנים עשר יום, נשיא לבני נפתלי--אחירע, בן-עינן. 
<B>ז,עט</B> קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה. 
<B>ז,פ</B> כף אחת עשרה זהב, מלאה קטרת. 
<B>ז,פא</B> פר אחד בן-בקר, איל אחד כבש-אחד בן-שנתו--לעלה. 
<B>ז,פב</B> שעיר-עזים אחד, לחטאת. 
<B>ז,פג</B> ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אחירע, בן-עינן.  {פ}</P>

<P><B>ז,פד</B> זאת חנכת המזבח, ביום המשח אתו, מאת, נשיאי ישראל:  קערת כסף שתים עשרה, מזרקי-כסף שנים עשר, כפות זהב, שתים עשרה. 
<B>ז,פה</B> שלשים ומאה, הקערה האחת כסף, ושבעים, המזרק האחד; כל כסף הכלים, אלפים וארבע-מאות בשקל הקדש. 
<B>ז,פו</B> כפות זהב שתים-עשרה מלאת קטרת, עשרה עשרה הכף בשקל הקדש; כל-זהב הכפות, עשרים ומאה. 
<B>ז,פז</B> כל-הבקר לעלה שנים עשר פרים, אילם שנים-עשר כבשים בני-שנה שנים עשר--ומנחתם; ושעירי עזים שנים עשר, לחטאת. 
<B>ז,פח</B> וכל בקר זבח השלמים, עשרים וארבעה פרים, אילם ששים עתדים ששים, כבשים בני-שנה ששים:  זאת חנכת המזבח, אחרי המשח אתו. 
<B>ז,פט</B> ובבא משה אל-אהל מועד, לדבר אתו, וישמע את-הקול מדבר אליו מעל הכפרת אשר על-ארן העדת, מבין שני הכרבים; וידבר, אליו.  {פ}</P>

<P><B>ח,א</B> וידבר יהוה, אל-משה לאמר. 
<B>ח,ב</B> דבר, אל-אהרן, ואמרת, אליו:  בהעלתך, את-הנרת, אל-מול פני המנורה, יאירו שבעת הנרות. 
<B>ח,ג</B> ויעש כן, אהרן--אל-מול פני המנורה, העלה נרתיה:  כאשר צוה יהוה, את-משה. 
<B>ח,ד</B> וזה מעשה המנרה מקשה זהב, עד-ירכה עד-פרחה מקשה הוא:  כמראה, אשר הראה יהוה את-משה--כן עשה, את-המנרה.  {פ}</P>

<P><B>ח,ה</B> וידבר יהוה, אל-משה לאמר. 
<B>ח,ו</B> קח, את-הלוים, מתוך, בני ישראל; וטהרת, אתם. 
<B>ח,ז</B> וכה-תעשה להם לטהרם, הזה עליהם מי חטאת; והעבירו תער על-כל-בשרם, וכבסו בגדיהם והטהרו. 
<B>ח,ח</B> ולקחו, פר בן-בקר, ומנחתו, סלת בלולה בשמן; ופר-שני בן-בקר, תקח לחטאת. 
<B>ח,ט</B> והקרבת, את-הלוים, לפני, אהל מועד; והקהלת--את-כל-עדת, בני ישראל. 
<B>ח,י</B> והקרבת את-הלוים, לפני יהוה; וסמכו בני-ישראל את-ידיהם, על-הלוים. 
<B>ח,יא</B> והניף אהרן את-הלוים תנופה לפני יהוה, מאת בני ישראל; והיו, לעבד את-עבדת יהוה. 
<B>ח,יב</B> והלוים יסמכו את-ידיהם, על ראש הפרים; ועשה את-האחד חטאת ואת-האחד עלה, ליהוה, לכפר, על-הלוים. 
<B>ח,יג</B> והעמדת, את-הלוים, לפני אהרן, ולפני בניו; והנפת אתם תנופה, ליהוה. 
<B>ח,יד</B> והבדלת, את-הלוים, מתוך, בני ישראל; והיו לי, הלוים. 
<B>ח,טו</B> ואחרי-כן יבאו הלוים, לעבד את-אהל מועד; וטהרת אתם, והנפת אתם תנופה. 
<B>ח,טז</B> כי נתנים נתנים המה לי, מתוך בני ישראל:  תחת פטרת כל-רחם בכור כל, מבני ישראל--לקחתי אתם, לי. 
<B>ח,יז</B> כי לי כל-בכור בבני ישראל, באדם ובבהמה:  ביום, הכתי כל-בכור בארץ מצרים, הקדשתי אתם, לי. 
<B>ח,יח</B> ואקח, את-הלוים, תחת כל-בכור, בבני ישראל. 
<B>ח,יט</B> ואתנה את-הלוים נתנים לאהרן ולבניו, מתוך בני ישראל, לעבד את-עבדת בני-ישראל באהל מועד, ולכפר על-בני ישראל; ולא יהיה בבני ישראל, נגף, בגשת בני-ישראל, אל-הקדש. 
<B>ח,כ</B> ויעש משה ואהרן וכל-עדת בני-ישראל, ללוים:  ככל אשר-צוה יהוה את-משה, ללוים--כן-עשו להם, בני ישראל. 
<B>ח,כא</B> ויתחטאו הלוים, ויכבסו בגדיהם, וינף אהרן אתם תנופה, לפני יהוה; ויכפר עליהם אהרן, לטהרם. 
<B>ח,כב</B> ואחרי-כן באו הלוים, לעבד את-עבדתם באהל מועד, לפני אהרן, ולפני בניו:  כאשר צוה יהוה את-משה על-הלוים, כן עשו להם.  {ס}</P>

<P><B>ח,כג</B> וידבר יהוה, אל-משה לאמר. 
<B>ח,כד</B> זאת, אשר ללוים:  מבן חמש ועשרים שנה, ומעלה, יבוא לצבא צבא, בעבדת אהל מועד. 
<B>ח,כה</B> ומבן חמשים שנה, ישוב מצבא העבדה; ולא יעבד, עוד. 
<B>ח,כו</B> ושרת את-אחיו באהל מועד, לשמר משמרת, ועבדה, לא יעבד; ככה תעשה ללוים, במשמרתם.  {פ}</P>

<P><B>ט,א</B> וידבר יהוה אל-משה במדבר-סיני בשנה השנית לצאתם מארץ מצרים, בחדש הראשון--לאמר. 
<B>ט,ב</B> ויעשו בני-ישראל את-הפסח, במועדו. 
<B>ט,ג</B> בארבעה עשר-יום בחדש הזה בין הערבים, תעשו אתו--במעדו; ככל-חקתיו וככל-משפטיו, תעשו אתו. 
<B>ט,ד</B> וידבר משה אל-בני ישראל, לעשת הפסח. 
<B>ט,ה</B> ויעשו את-הפסח בראשון בארבעה עשר יום לחדש, בין הערבים--במדבר סיני:  ככל אשר צוה יהוה, את-משה--כן עשו, בני ישראל. 
<B>ט,ו</B> ויהי אנשים, אשר היו טמאים לנפש אדם, ולא-יכלו לעשת-הפסח, ביום ההוא; ויקרבו לפני משה, ולפני אהרן--ביום ההוא. 
<B>ט,ז</B> ויאמרו האנשים ההמה, אליו, אנחנו טמאים, לנפש אדם; למה נגרע, לבלתי הקריב את-קרבן יהוה במעדו, בתוך, בני ישראל. 
<B>ט,ח</B> ויאמר אלהם, משה:  עמדו ואשמעה, מה-יצוה יהוה לכם.  {פ}</P>

<P><B>ט,ט</B> וידבר יהוה, אל-משה לאמר. 
<B>ט,י</B> דבר אל-בני ישראל, לאמר:  איש איש כי-יהיה-טמא לנפש או בדרך רחקה לכם, או לדרתיכם, ועשה פסח, ליהוה. 
<B>ט,יא</B> בחדש השני בארבעה עשר יום, בין הערבים--יעשו אתו:  על-מצות ומררים, יאכלהו. 
<B>ט,יב</B> לא-ישאירו ממנו עד-בקר, ועצם לא ישברו-בו; ככל-חקת הפסח, יעשו אתו. 
<B>ט,יג</B> והאיש אשר-הוא טהור ובדרך לא-היה, וחדל לעשות הפסח--ונכרתה הנפש ההוא, מעמיה:  כי קרבן יהוה, לא הקריב במעדו--חטאו ישא, האיש ההוא. 
<B>ט,יד</B> וכי-יגור אתכם גר, ועשה פסח ליהוה--כחקת הפסח וכמשפטו, כן יעשה:  חקה אחת יהיה לכם, ולגר ולאזרח הארץ.  {ס}</P>

<P><B>ט,טו</B> וביום, הקים את-המשכן, כסה הענן את-המשכן, לאהל העדת; ובערב יהיה על-המשכן, כמראה-אש--עד-בקר. 
<B>ט,טז</B> כן יהיה תמיד, הענן יכסנו; ומראה-אש, לילה. 
<B>ט,יז</B> ולפי העלות הענן, מעל האהל--ואחרי כן, יסעו בני ישראל; ובמקום, אשר ישכן-שם הענן--שם יחנו, בני ישראל. 
<B>ט,יח</B> על-פי יהוה, יסעו בני ישראל, ועל-פי יהוה, יחנו:  כל-ימי, אשר ישכן הענן על-המשכן--יחנו. 
<B>ט,יט</B> ובהאריך הענן על-המשכן, ימים רבים--ושמרו בני-ישראל את-משמרת יהוה, ולא יסעו. 
<B>ט,כ</B> ויש אשר יהיה הענן, ימים מספר--על-המשכן; על-פי יהוה יחנו, ועל-פי יהוה יסעו. 
<B>ט,כא</B> ויש אשר-יהיה הענן, מערב עד-בקר, ונעלה הענן בבקר, ונסעו; או יומם ולילה, ונעלה הענן ונסעו. 
<B>ט,כב</B> או-ימים או-חדש או-ימים, בהאריך הענן על-המשכן לשכן עליו, יחנו בני-ישראל, ולא יסעו; ובהעלתו, יסעו. 
<B>ט,כג</B> על-פי יהוה יחנו, ועל-פי יהוה יסעו:  את-משמרת יהוה שמרו, על-פי יהוה ביד-משה.  {פ}</P>

<P><B>י,א</B> וידבר יהוה, אל-משה לאמר. 
<B>י,ב</B> עשה לך, שתי חצוצרת כסף--מקשה, תעשה אתם; והיו לך למקרא העדה, ולמסע את-המחנות. 
<B>י,ג</B> ותקעו, בהן--ונועדו אליך כל-העדה, אל-פתח אהל מועד. 
<B>י,ד</B> ואם-באחת, יתקעו--ונועדו אליך הנשיאים, ראשי אלפי ישראל. 
<B>י,ה</B> ותקעתם, תרועה--ונסעו, המחנות, החנים, קדמה. 
<B>י,ו</B> ותקעתם תרועה, שנית--ונסעו המחנות, החנים תימנה; תרועה יתקעו, למסעיהם. 
<B>י,ז</B> ובהקהיל, את-הקהל--תתקעו, ולא תריעו. 
<B>י,ח</B> ובני אהרן הכהנים, יתקעו בחצצרות; והיו לכם לחקת עולם, לדרתיכם. 
<B>י,ט</B> וכי-תבאו מלחמה בארצכם, על-הצר הצרר אתכם--והרעתם, בחצצרת; ונזכרתם, לפני יהוה אלהיכם, ונושעתם, מאיביכם. 
<B>י,י</B> וביום שמחתכם ובמועדיכם, ובראשי חדשיכם--ותקעתם בחצצרת על עלתיכם, ועל זבחי שלמיכם; והיו לכם לזכרון לפני אלהיכם, אני יהוה אלהיכם.  {פ}</P>

<P><B>י,יא</B> ויהי בשנה השנית, בחדש השני--בעשרים בחדש; נעלה, הענן, מעל, משכן העדת. 
<B>י,יב</B> ויסעו בני-ישראל למסעיהם, ממדבר סיני; וישכן הענן, במדבר פארן. 
<B>י,יג</B> ויסעו, בראשנה, על-פי יהוה, ביד-משה. 
<B>י,יד</B> ויסע דגל מחנה בני-יהודה, בראשנה--לצבאתם; ועל-צבאו--נחשון, בן-עמינדב. 
<B>י,טו</B> ועל-צבא--מטה, בני יששכר:  נתנאל, בן-צוער. 
<B>י,טז</B> ועל-צבא--מטה, בני זבולן:  אליאב, בן-חלן. 
<B>י,יז</B> והורד, המשכן; ונסעו בני-גרשון ובני מררי, נשאי המשכן. 
<B>י,יח</B> ונסע, דגל מחנה ראובן--לצבאתם; ועל-צבאו--אליצור, בן-שדיאור. 
<B>י,יט</B> ועל-צבא--מטה, בני שמעון:  שלמיאל, בן-צורישדי. 
<B>י,כ</B> ועל-צבא, מטה בני-גד:  אליסף, בן-דעואל. 
<B>י,כא</B> ונסעו, הקהתים, נשאי, המקדש; והקימו את-המשכן, עד-באם. 
<B>י,כב</B> ונסע, דגל מחנה בני-אפרים--לצבאתם; ועל-צבאו--אלישמע, בן-עמיהוד. 
<B>י,כג</B> ועל-צבא--מטה, בני מנשה:  גמליאל, בן-פדהצור. 
<B>י,כד</B> ועל-צבא--מטה, בני בנימן:  אבידן, בן-גדעוני. 
<B>י,כה</B> ונסע, דגל מחנה בני-דן--מאסף לכל-המחנת, לצבאתם; ועל-צבאו--אחיעזר, בן-עמישדי. 
<B>י,כו</B> ועל-צבא--מטה, בני אשר:  פגעיאל, בן-עכרן. 
<B>י,כז</B> ועל-צבא--מטה, בני נפתלי:  אחירע, בן-עינן. 
<B>י,כח</B> אלה מסעי בני-ישראל, לצבאתם; ויסעו.  {ס}</P>

<P><B>י,כט</B> ויאמר משה, לחבב בן-רעואל המדיני חתן משה, נסעים אנחנו אל-המקום אשר אמר יהוה, אתו אתן לכם; לכה אתנו והטבנו לך, כי-יהוה דבר-טוב על-ישראל. 
<B>י,ל</B> ויאמר אליו, לא אלך:  כי אם-אל-ארצי ואל-מולדתי, אלך. 
<B>י,לא</B> ויאמר, אל-נא תעזב אתנו:  כי על-כן ידעת, חנתנו במדבר, והיית לנו, לעינים. 
<B>י,לב</B> והיה, כי-תלך עמנו:  והיה הטוב ההוא, אשר ייטיב יהוה עמנו--והטבנו לך. 
<B>י,לג</B> ויסעו מהר יהוה, דרך שלשת ימים; וארון ברית-יהוה נסע לפניהם, דרך שלשת ימים, לתור להם, מנוחה. 
<B>י,לד</B> וענן יהוה עליהם, יומם, בנסעם, מן-המחנה.  {ס}  ]  {ס}</P>

<P><B>י,לה</B> ויהי בנסע הארן, ויאמר משה:  קומה יהוה, ויפצו איביך, וינסו משנאיך, מפניך. 
<B>י,לו</B> ובנחה, יאמר:  שובה יהוה, רבבות אלפי ישראל.  {ס}  ]  {פ}</P>

<P><B>יא,א</B> ויהי העם כמתאננים, רע באזני יהוה; וישמע יהוה, ויחר אפו, ותבער-בם אש יהוה, ותאכל בקצה המחנה. 
<B>יא,ב</B> ויצעק העם, אל-משה; ויתפלל משה אל-יהוה, ותשקע האש. 
<B>יא,ג</B> ויקרא שם-המקום ההוא, תבערה:  כי-בערה בם, אש יהוה. 
<B>יא,ד</B> והאספסף אשר בקרבו, התאוו תאוה; וישבו ויבכו, גם בני ישראל, ויאמרו, מי יאכלנו בשר. 
<B>יא,ה</B> זכרנו, את-הדגה, אשר-נאכל במצרים, חנם; את הקשאים, ואת האבטחים, ואת-החציר ואת-הבצלים, ואת-השומים. 
<B>יא,ו</B> ועתה נפשנו יבשה, אין כל--בלתי, אל-המן עינינו. 
<B>יא,ז</B> והמן, כזרע-גד הוא; ועינו, כעין הבדלח. 
<B>יא,ח</B> שטו העם ולקטו וטחנו ברחים, או דכו במדכה, ובשלו בפרור, ועשו אתו עגות; והיה טעמו, כטעם לשד השמן. 
<B>יא,ט</B> וברדת הטל על-המחנה, לילה, ירד המן, עליו. 
<B>יא,י</B> וישמע משה את-העם, בכה למשפחתיו--איש, לפתח אהלו; ויחר-אף יהוה מאד, ובעיני משה רע. 
<B>יא,יא</B> ויאמר משה אל-יהוה, למה הרעת לעבדך, ולמה לא-מצתי חן, בעיניך:  לשום, את-משא כל-העם הזה--עלי. 
<B>יא,יב</B> האנכי הריתי, את כל-העם הזה--אם-אנכי, ילדתיהו:  כי-תאמר אלי שאהו בחיקך, כאשר ישא האמן את-הינק, על האדמה, אשר נשבעת לאבתיו. 
<B>יא,יג</B> מאין לי בשר, לתת לכל-העם הזה:  כי-יבכו עלי לאמר, תנה-לנו בשר ונאכלה. 
<B>יא,יד</B> לא-אוכל אנכי לבדי, לשאת את-כל-העם הזה:  כי כבד, ממני. 
<B>יא,טו</B> ואם-ככה את-עשה לי, הרגני נא הרג--אם-מצאתי חן, בעיניך; ואל-אראה, ברעתי.  {פ}</P>

<P><B>יא,טז</B> ויאמר יהוה אל-משה, אספה-לי שבעים איש מזקני ישראל, אשר ידעת, כי-הם זקני העם ושטריו; ולקחת אתם אל-אהל מועד, והתיצבו שם עמך. 
<B>יא,יז</B> וירדתי, ודברתי עמך שם, ואצלתי מן-הרוח אשר עליך, ושמתי עליהם; ונשאו אתך במשא העם, ולא-תשא אתה לבדך. 
<B>יא,יח</B> ואל-העם תאמר התקדשו למחר, ואכלתם בשר--כי בכיתם באזני יהוה לאמר מי יאכלנו בשר, כי-טוב לנו במצרים; ונתן יהוה לכם בשר, ואכלתם. 
<B>יא,יט</B> לא יום אחד תאכלון, ולא יומים; ולא חמשה ימים, ולא עשרה ימים, ולא, עשרים יום. 
<B>יא,כ</B> עד חדש ימים, עד אשר-יצא מאפכם, והיה לכם, לזרא:  יען, כי-מאסתם את-יהוה אשר בקרבכם, ותבכו לפניו לאמר, למה זה יצאנו ממצרים. 
<B>יא,כא</B> ויאמר, משה, שש-מאות אלף רגלי, העם אשר אנכי בקרבו; ואתה אמרת, בשר אתן להם, ואכלו, חדש ימים. 
<B>יא,כב</B> הצאן ובקר ישחט להם, ומצא להם; אם את-כל-דגי הים יאסף להם, ומצא להם.  {פ}</P>

<P><B>יא,כג</B> ויאמר יהוה אל-משה, היד יהוה תקצר; עתה תראה היקרך דברי, אם-לא. 
<B>יא,כד</B> ויצא משה--וידבר אל-העם, את דברי יהוה; ויאסף שבעים איש, מזקני העם, ויעמד אתם, סביבת האהל. 
<B>יא,כה</B> וירד יהוה בענן, וידבר אליו, ויאצל מן-הרוח אשר עליו, ויתן על-שבעים איש הזקנים; ויהי, כנוח עליהם הרוח, ויתנבאו, ולא יספו. 
<B>יא,כו</B> וישארו שני-אנשים במחנה שם האחד אלדד ושם השני מידד ותנח עלהם הרוח, והמה בכתבים, ולא יצאו, האהלה; ויתנבאו, במחנה. 
<B>יא,כז</B> וירץ הנער, ויגד למשה ויאמר:  אלדד ומידד, מתנבאים במחנה. 
<B>יא,כח</B> ויען יהושע בן-נון, משרת משה מבחריו--ויאמר:  אדני משה, כלאם. 
<B>יא,כט</B> ויאמר לו משה, המקנא אתה לי; ומי יתן כל-עם יהוה, נביאים--כי-יתן יהוה את-רוחו, עליהם. 
<B>יא,ל</B> ויאסף משה, אל-המחנה--הוא, וזקני ישראל. 
<B>יא,לא</B> ורוח נסע מאת יהוה, ויגז שלוים מן-הים, ויטש על-המחנה כדרך יום כה וכדרך יום כה, סביבות המחנה--וכאמתים, על-פני הארץ. 
<B>יא,לב</B> ויקם העם כל-היום ההוא וכל-הלילה וכל יום המחרת, ויאספו את-השלו--הממעיט, אסף עשרה חמרים; וישטחו להם שטוח, סביבות המחנה. 
<B>יא,לג</B> הבשר, עודנו בין שניהם--טרם, יכרת; ואף יהוה, חרה בעם, ויך יהוה בעם, מכה רבה מאד. 
<B>יא,לד</B> ויקרא את-שם-המקום ההוא, קברות התאוה:  כי-שם, קברו, את-העם, המתאוים. 
<B>יא,לה</B> מקברות התאוה נסעו העם, חצרות; ויהיו, בחצרות.  {פ}</P>

<P><B>יב,א</B> ותדבר מרים ואהרן במשה, על-אדות האשה הכשית אשר לקח:  כי-אשה כשית, לקח. 
<B>יב,ב</B> ויאמרו, הרק אך-במשה דבר יהוה--הלא, גם-בנו דבר; וישמע, יהוה. 
<B>יב,ג</B> והאיש משה, ענו מאד--מכל, האדם, אשר, על-פני האדמה.  {ס}</P>

<P><B>יב,ד</B> ויאמר יהוה פתאם, אל-משה ואל-אהרן ואל-מרים, צאו שלשתכם, אל-אהל מועד; ויצאו, שלשתם. 
<B>יב,ה</B> וירד יהוה בעמוד ענן, ויעמד פתח האהל; ויקרא אהרן ומרים, ויצאו שניהם. 
<B>יב,ו</B> ויאמר, שמעו-נא דברי; אם-יהיה, נביאכם--יהוה במראה אליו אתודע, בחלום אדבר-בו. 
<B>יב,ז</B> לא-כן, עבדי משה:  בכל-ביתי, נאמן הוא. 
<B>יב,ח</B> פה אל-פה אדבר-בו, ומראה ולא בחידת, ותמנת יהוה, יביט; ומדוע לא יראתם, לדבר בעבדי במשה. 
<B>יב,ט</B> ויחר-אף יהוה בם, וילך. 
<B>יב,י</B> והענן, סר מעל האהל, והנה מרים, מצרעת כשלג; ויפן אהרן אל-מרים, והנה מצרעת. 
<B>יב,יא</B> ויאמר אהרן, אל-משה:  בי אדני--אל-נא תשת עלינו חטאת, אשר נואלנו ואשר חטאנו. 
<B>יב,יב</B> אל-נא תהי, כמת, אשר בצאתו מרחם אמו, ויאכל חצי בשרו. 
<B>יב,יג</B> ויצעק משה, אל-יהוה לאמר:  אל, נא רפא נא לה.  {פ}</P>

<P><B>יב,יד</B> ויאמר יהוה אל-משה, ואביה ירק ירק בפניה--הלא תכלם, שבעת ימים; תסגר שבעת ימים, מחוץ למחנה, ואחר, תאסף. 
<B>יב,טו</B> ותסגר מרים מחוץ למחנה, שבעת ימים; והעם לא נסע, עד-האסף מרים. 
<B>יב,טז</B> ואחר נסעו העם, מחצרות; ויחנו, במדבר פארן.  {פ}</P>

<P><B>יג,א</B> וידבר יהוה, אל-משה לאמר. 
<B>יג,ב</B> שלח-לך אנשים, ויתרו את-ארץ כנען, אשר-אני נתן, לבני ישראל:  איש אחד איש אחד למטה אבתיו, תשלחו--כל, נשיא בהם. 
<B>יג,ג</B> וישלח אתם משה ממדבר פארן, על-פי יהוה:  כלם אנשים, ראשי בני-ישראל המה. 
<B>יג,ד</B> ואלה, שמותם:  למטה ראובן, שמוע בן-זכור. 
<B>יג,ה</B> למטה שמעון, שפט בן-חורי. 
<B>יג,ו</B> למטה יהודה, כלב בן-יפנה. 
<B>יג,ז</B> למטה יששכר, יגאל בן-יוסף. 
<B>יג,ח</B> למטה אפרים, הושע בן-נון. 
<B>יג,ט</B> למטה בנימן, פלטי בן-רפוא. 
<B>יג,י</B> למטה זבולן, גדיאל בן-סודי. 
<B>יג,יא</B> למטה יוסף, למטה מנשה--גדי, בן-סוסי. 
<B>יג,יב</B> למטה דן, עמיאל בן-גמלי. 
<B>יג,יג</B> למטה אשר, סתור בן-מיכאל. 
<B>יג,יד</B> למטה נפתלי, נחבי בן-ופסי. 
<B>יג,טו</B> למטה גד, גאואל בן-מכי. 
<B>יג,טז</B> אלה שמות האנשים, אשר-שלח משה לתור את-הארץ; ויקרא משה להושע בן-נון, יהושע. 
<B>יג,יז</B> וישלח אתם משה, לתור את-ארץ כנען; ויאמר אלהם, עלו זה בנגב, ועליתם, את-ההר. 
<B>יג,יח</B> וראיתם את-הארץ, מה-הוא; ואת-העם, הישב עליה--החזק הוא הרפה, המעט הוא אם-רב. 
<B>יג,יט</B> ומה הארץ, אשר-הוא ישב בה--הטובה הוא, אם-רעה; ומה הערים, אשר-הוא יושב בהנה--הבמחנים, אם במבצרים. 
<B>יג,כ</B> ומה הארץ השמנה הוא אם-רזה, היש-בה עץ אם-אין, והתחזקתם, ולקחתם מפרי הארץ; והימים--ימי, בכורי ענבים. 
<B>יג,כא</B> ויעלו, ויתרו את-הארץ, ממדבר-צן עד-רחב, לבא חמת. 
<B>יג,כב</B> ויעלו בנגב, ויבא עד-חברון, ושם אחימן ששי ותלמי, ילידי הענק; וחברון, שבע שנים נבנתה, לפני, צען מצרים. 
<B>יג,כג</B> ויבאו עד-נחל אשכל, ויכרתו משם זמורה ואשכול ענבים אחד, וישאהו במוט, בשנים; ומן-הרמנים, ומן-התאנים. 
<B>יג,כד</B> למקום ההוא, קרא נחל אשכול, על אדות האשכול, אשר-כרתו משם בני ישראל. 
<B>יג,כה</B> וישבו, מתור הארץ, מקץ, ארבעים יום. 
<B>יג,כו</B> וילכו ויבאו אל-משה ואל-אהרן ואל-כל-עדת בני-ישראל, אל-מדבר פארן--קדשה; וישיבו אתם דבר ואת-כל-העדה, ויראום את-פרי הארץ. 
<B>יג,כז</B> ויספרו-לו, ויאמרו, באנו, אל-הארץ אשר שלחתנו; וגם זבת חלב ודבש, הוא--וזה-פריה. 
<B>יג,כח</B> אפס כי-עז העם, הישב בארץ; והערים, בצרות גדלת מאד, וגם-ילדי הענק, ראינו שם. 
<B>יג,כט</B> עמלק יושב, בארץ הנגב; והחתי והיבוסי והאמרי, יושב בהר, והכנעני יושב על-הים, ועל יד הירדן. 
<B>יג,ל</B> ויהס כלב את-העם, אל-משה; ויאמר, עלה נעלה וירשנו אתה--כי-יכול נוכל, לה. 
<B>יג,לא</B> והאנשים אשר-עלו עמו, אמרו, לא נוכל, לעלות אל-העם:  כי-חזק הוא, ממנו. 
<B>יג,לב</B> ויציאו דבת הארץ, אשר תרו אתה, אל-בני ישראל, לאמר:  הארץ אשר עברנו בה לתור אתה, ארץ אכלת יושביה הוא, וכל-העם אשר-ראינו בתוכה, אנשי מדות. 
<B>יג,לג</B> ושם ראינו, את-הנפילים בני ענק--מן-הנפלים; ונהי בעינינו כחגבים, וכן היינו בעיניהם. 
<B>יד,א</B> ותשא, כל-העדה, ויתנו, את-קולם; ויבכו העם, בלילה ההוא. 
<B>יד,ב</B> וילנו על-משה ועל-אהרן, כל בני ישראל; ויאמרו אלהם כל-העדה, לו-מתנו בארץ מצרים, או במדבר הזה, לו-מתנו. 
<B>יד,ג</B> ולמה יהוה מביא אתנו אל-הארץ הזאת, לנפל בחרב--נשינו וטפנו, יהיו לבז; הלוא טוב לנו, שוב מצרימה. 
<B>יד,ד</B> ויאמרו, איש אל-אחיו:  נתנה ראש, ונשובה מצרימה. 
<B>יד,ה</B> ויפל משה ואהרן, על-פניהם, לפני, כל-קהל עדת בני ישראל. 
<B>יד,ו</B> ויהושע בן-נון, וכלב בן-יפנה, מן-התרים, את-הארץ--קרעו, בגדיהם. 
<B>יד,ז</B> ויאמרו, אל-כל-עדת בני-ישראל לאמר:  הארץ, אשר עברנו בה לתור אתה--טובה הארץ, מאד מאד. 
<B>יד,ח</B> אם-חפץ בנו, יהוה--והביא אתנו אל-הארץ הזאת, ונתנה לנו:  ארץ, אשר-הוא זבת חלב ודבש. 
<B>יד,ט</B> אך ביהוה, אל-תמרדו, ואתם אל-תיראו את-עם הארץ, כי לחמנו הם; סר צלם מעליהם ויהוה אתנו, אל-תיראם. 
<B>יד,י</B> ויאמרו, כל-העדה, לרגום אתם, באבנים; וכבוד יהוה, נראה באהל מועד, אל-כל-בני, ישראל.  {פ}</P>

<P><B>יד,יא</B> ויאמר יהוה אל-משה, עד-אנה ינאצני העם הזה; ועד-אנה, לא-יאמינו בי, בכל האתות, אשר עשיתי בקרבו. 
<B>יד,יב</B> אכנו בדבר, ואורשנו; ואעשה, אתך, לגוי-גדול ועצום, ממנו. 
<B>יד,יג</B> ויאמר משה, אל-יהוה:  ושמעו מצרים, כי-העלית בכחך את-העם הזה מקרבו. 
<B>יד,יד</B> ואמרו, אל-יושב הארץ הזאת, שמעו כי-אתה יהוה, בקרב העם הזה:  אשר-עין בעין נראה אתה יהוה, ועננך עמד עלהם, ובעמד ענן אתה הלך לפניהם יומם, ובעמוד אש לילה. 
<B>יד,טו</B> והמתה את-העם הזה, כאיש אחד; ואמרו, הגוים, אשר-שמעו את-שמעך, לאמר. 
<B>יד,טז</B> מבלתי יכלת יהוה, להביא את-העם הזה, אל-הארץ, אשר-נשבע להם; וישחטם, במדבר. 
<B>יד,יז</B> ועתה, <BIG>י</BIG>גדל-נא כח אדני, כאשר דברת, לאמר. 
<B>יד,יח</B> יהוה, ארך אפים ורב-חסד, נשא עון, ופשע; ונקה, לא ינקה--פקד עון אבות על-בנים, על-שלשים ועל-רבעים. 
<B>יד,יט</B> סלח-נא, לעון העם הזה--כגדל חסדך; וכאשר נשאתה לעם הזה, ממצרים ועד-הנה. 
<B>יד,כ</B> ויאמר יהוה, סלחתי כדברך. 
<B>יד,כא</B> ואולם, חי-אני:  וימלא כבוד-יהוה, את-כל-הארץ. 
<B>יד,כב</B> כי כל-האנשים, הראים את-כבדי ואת-אתתי, אשר-עשיתי במצרים, ובמדבר; וינסו אתי, זה עשר פעמים, ולא שמעו, בקולי. 
<B>יד,כג</B> אם-יראו, את-הארץ, אשר נשבעתי, לאבתם; וכל-מנאצי, לא יראוה. 
<B>יד,כד</B> ועבדי כלב, עקב היתה רוח אחרת עמו, וימלא, אחרי--והביאתיו, אל-הארץ אשר-בא שמה, וזרעו, יורשנה. 
<B>יד,כה</B> והעמלקי והכנעני, יושב בעמק; מחר, פנו וסעו לכם המדבר--דרך ים-סוף.  {פ}</P>

<P><B>יד,כו</B> וידבר יהוה, אל-משה ואל-אהרן לאמר. 
<B>יד,כז</B> עד-מתי, לעדה הרעה הזאת, אשר המה מלינים, עלי; את-תלנות בני ישראל, אשר המה מלינים עלי--שמעתי. 
<B>יד,כח</B> אמר אלהם, חי-אני נאם-יהוה, אם-לא, כאשר דברתם באזני:  כן, אעשה לכם. 
<B>יד,כט</B> במדבר הזה יפלו פגריכם וכל-פקדיכם, לכל-מספרכם, מבן עשרים שנה, ומעלה:  אשר הלינתם, עלי. 
<B>יד,ל</B> אם-אתם, תבאו אל-הארץ, אשר נשאתי את-ידי, לשכן אתכם בה--כי אם-כלב בן-יפנה, ויהושע בן-נון. 
<B>יד,לא</B> וטפכם--אשר אמרתם, לבז יהיה:  והביאתי אתם--וידעו את-הארץ, אשר מאסתם בה. 
<B>יד,לב</B> ופגריכם, אתם--יפלו, במדבר הזה. 
<B>יד,לג</B> ובניכם יהיו רעים במדבר, ארבעים שנה, ונשאו, את-זנותיכם--עד-תם פגריכם, במדבר. 
<B>יד,לד</B> במספר הימים אשר-תרתם את-הארץ, ארבעים יום--יום לשנה יום לשנה תשאו את-עונתיכם, ארבעים שנה; וידעתם, את-תנואתי. 
<B>יד,לה</B> אני יהוה, דברתי, אם-לא זאת אעשה לכל-העדה הרעה הזאת, הנועדים עלי; במדבר הזה יתמו, ושם ימתו. 
<B>יד,לו</B> והאנשים, אשר-שלח משה לתור את-הארץ; וישבו, וילונו (וילינו) עליו את-כל-העדה, להוציא דבה, על-הארץ. 
<B>יד,לז</B> וימתו, האנשים, מוצאי דבת-הארץ, רעה--במגפה, לפני יהוה. 
<B>יד,לח</B> ויהושע בן-נון, וכלב בן-יפנה, חיו מן-האנשים ההם, ההלכים לתור את-הארץ. 
<B>יד,לט</B> וידבר משה את-הדברים האלה, אל-כל-בני ישראל; ויתאבלו העם, מאד. 
<B>יד,מ</B> וישכמו בבקר, ויעלו אל-ראש-ההר לאמר:  הננו, ועלינו אל-המקום אשר-אמר יהוה--כי חטאנו. 
<B>יד,מא</B> ויאמר משה, למה זה אתם עברים את-פי יהוה; והוא, לא תצלח. 
<B>יד,מב</B> אל-תעלו, כי אין יהוה בקרבכם; ולא, תנגפו, לפני, איביכם. 
<B>יד,מג</B> כי העמלקי והכנעני שם לפניכם, ונפלתם בחרב:  כי-על-כן שבתם מאחרי יהוה, ולא-יהיה יהוה עמכם. 
<B>יד,מד</B> ויעפלו, לעלות אל-ראש ההר; וארון ברית-יהוה ומשה, לא-משו מקרב המחנה. 
<B>יד,מה</B> וירד העמלקי והכנעני, הישב בהר ההוא; ויכום ויכתום, עד-החרמה.  {פ}</P>

<P><B>טו,א</B> וידבר יהוה, אל-משה לאמר. 
<B>טו,ב</B> דבר אל-בני ישראל, ואמרת אלהם:  כי תבאו, אל-ארץ מושבתיכם, אשר אני, נתן לכם. 
<B>טו,ג</B> ועשיתם אשה ליהוה, עלה או-זבח, לפלא-נדר או בנדבה, או במעדיכם--לעשות ריח ניחח, ליהוה, מן-הבקר, או מן-הצאן. 
<B>טו,ד</B> והקריב המקריב קרבנו, ליהוה--מנחה, סלת עשרון, בלול, ברבעית ההין שמן. 
<B>טו,ה</B> ויין לנסך רביעית ההין, תעשה על-העלה או לזבח--לכבש, האחד. 
<B>טו,ו</B> או לאיל תעשה מנחה, סלת שני עשרנים, בלולה בשמן, שלשית ההין. 
<B>טו,ז</B> ויין לנסך, שלשית ההין--תקריב ריח-ניחח, ליהוה. 
<B>טו,ח</B> וכי-תעשה בן-בקר, עלה או-זבח, לפלא-נדר או-שלמים, ליהוה. 
<B>טו,ט</B> והקריב על-בן-הבקר מנחה, סלת שלשה עשרנים, בלול בשמן, חצי ההין. 
<B>טו,י</B> ויין תקריב לנסך, חצי ההין--אשה ריח-ניחח, ליהוה. 
<B>טו,יא</B> ככה יעשה, לשור האחד, או, לאיל האחד; או-לשה בכבשים, או בעזים. 
<B>טו,יב</B> כמספר, אשר תעשו--ככה תעשו לאחד, כמספרם. 
<B>טו,יג</B> כל-האזרח יעשה-ככה, את-אלה, להקריב אשה ריח-ניחח, ליהוה. 
<B>טו,יד</B> וכי-יגור אתכם גר או אשר-בתוככם, לדרתיכם, ועשה אשה ריח-ניחח, ליהוה--כאשר תעשו, כן יעשה. 
<B>טו,טו</B> הקהל, חקה אחת לכם ולגר הגר:  חקת עולם לדרתיכם, ככם כגר יהיה לפני יהוה. 
<B>טו,טז</B> תורה אחת ומשפט אחד, יהיה לכם, ולגר, הגר אתכם.  {פ}</P>

<P><B>טו,יז</B> וידבר יהוה, אל-משה לאמר. 
<B>טו,יח</B> דבר אל-בני ישראל, ואמרת אלהם:  בבאכם, אל-הארץ, אשר אני מביא אתכם, שמה. 
<B>טו,יט</B> והיה, באכלכם מלחם הארץ--תרימו תרומה, ליהוה. 
<B>טו,כ</B> ראשית, ערסתכם--חלה, תרימו תרומה:  כתרומת גרן, כן תרימו אתה. 
<B>טו,כא</B> מראשית, ערסתיכם, תתנו ליהוה, תרומה--לדרתיכם.  {ס}</P>

<P><B>טו,כב</B> וכי תשגו--ולא תעשו, את כל-המצות האלה:  אשר-דבר יהוה, אל-משה. 
<B>טו,כג</B> את כל-אשר צוה יהוה אליכם, ביד-משה:  מן-היום אשר צוה יהוה, והלאה--לדרתיכם. 
<B>טו,כד</B> והיה, אם מעיני העדה נעשתה לשגגה, ועשו כל-העדה פר בן-בקר אחד לעלה לריח ניחח ליהוה, ומנחתו ונסכו כמשפט; ושעיר-עזים אחד, לחטת. 
<B>טו,כה</B> וכפר הכהן, על-כל-עדת בני ישראל--ונסלח להם:  כי-שגגה הוא--והם הביאו את-קרבנם אשה ליהוה וחטאתם לפני יהוה, על-שגגתם. 
<B>טו,כו</B> ונסלח, לכל-עדת בני ישראל, ולגר, הגר בתוכם:  כי לכל-העם, בשגגה.  {ס}</P>

<P><B>טו,כז</B> ואם-נפש אחת, תחטא בשגגה--והקריבה עז בת-שנתה, לחטאת. 
<B>טו,כח</B> וכפר הכהן, על-הנפש השגגת בחטאה בשגגה--לפני יהוה:  לכפר עליו, ונסלח לו. 
<B>טו,כט</B> האזרח בבני ישראל, ולגר הגר בתוכם--תורה אחת יהיה לכם, לעשה בשגגה. 
<B>טו,ל</B> והנפש אשר-תעשה ביד רמה, מן-האזרח ומן-הגר--את-יהוה, הוא מגדף; ונכרתה הנפש ההוא, מקרב עמה. 
<B>טו,לא</B> כי דבר-יהוה בזה, ואת-מצותו הפר; הכרת תכרת הנפש ההוא, עונה בה.  {פ}</P>

<P><B>טו,לב</B> ויהיו בני-ישראל, במדבר; וימצאו, איש מקשש עצים--ביום השבת. 
<B>טו,לג</B> ויקריבו אתו, המצאים אתו מקשש עצים--אל-משה, ואל-אהרן, ואל, כל-העדה. 
<B>טו,לד</B> ויניחו אתו, במשמר:  כי לא פרש, מה-יעשה לו.  {ס}</P>

<P><B>טו,לה</B> ויאמר יהוה אל-משה, מות יומת האיש; רגום אתו באבנים כל-העדה, מחוץ למחנה. 
<B>טו,לו</B> ויציאו אתו כל-העדה, אל-מחוץ למחנה, וירגמו אתו באבנים, וימת:  כאשר צוה יהוה, את-משה.  {פ}</P>

<P><B>טו,לז</B> ויאמר יהוה, אל-משה לאמר. 
<B>טו,לח</B> דבר אל-בני ישראל, ואמרת אלהם, ועשו להם ציצת על-כנפי בגדיהם, לדרתם; ונתנו על-ציצת הכנף, פתיל תכלת. 
<B>טו,לט</B> והיה לכם, לציצת, וראיתם אתו וזכרתם את-כל-מצות יהוה, ועשיתם אתם; ולא-תתורו אחרי לבבכם, ואחרי עיניכם, אשר-אתם זנים, אחריהם. 
<B>טו,מ</B> למען תזכרו, ועשיתם את-כל-מצותי; והייתם קדשים, לאלהיכם. 
<B>טו,מא</B> אני יהוה אלהיכם, אשר הוצאתי אתכם מארץ מצרים, להיות לכם, לאלהים:  אני, יהוה אלהיכם.  {פ}</P>

<P><B>טז,א</B> ויקח קרח, בן-יצהר בן-קהת בן-לוי; ודתן ואבירם בני אליאב, ואון בן-פלת--בני ראובן. 
<B>טז,ב</B> ויקמו לפני משה, ואנשים מבני-ישראל חמשים ומאתים, נשיאי עדה קראי מועד, אנשי-שם. 
<B>טז,ג</B> ויקהלו על-משה ועל-אהרן, ויאמרו אלהם רב-לכם--כי כל-העדה כלם קדשים, ובתוכם יהוה; ומדוע תתנשאו, על-קהל יהוה. 
<B>טז,ד</B> וישמע משה, ויפל על-פניו. 
<B>טז,ה</B> וידבר אל-קרח ואל-כל-עדתו, לאמר, בקר וידע יהוה את-אשר-לו ואת-הקדוש, והקריב אליו; ואת אשר יבחר-בו, יקריב אליו. 
<B>טז,ו</B> זאת, עשו:  קחו-לכם מחתות, קרח וכל-עדתו. 
<B>טז,ז</B> ותנו בהן אש ושימו עליהן קטרת לפני יהוה, מחר, והיה האיש אשר-יבחר יהוה, הוא הקדוש; רב-לכם, בני לוי. 
<B>טז,ח</B> ויאמר משה, אל-קרח:  שמעו-נא, בני לוי. 
<B>טז,ט</B> המעט מכם, כי-הבדיל אלהי ישראל אתכם מעדת ישראל, להקריב אתכם, אליו--לעבד, את-עבדת משכן יהוה, ולעמד לפני העדה, לשרתם. 
<B>טז,י</B> ויקרב, אתך, ואת-כל-אחיך בני-לוי, אתך; ובקשתם, גם-כהנה. 
<B>טז,יא</B> לכן, אתה וכל-עדתך--הנעדים, על-יהוה; ואהרן מה-הוא, כי תלונו (תלינו) עליו. 
<B>טז,יב</B> וישלח משה, לקרא לדתן ולאבירם בני אליאב; ויאמרו, לא נעלה. 
<B>טז,יג</B> המעט, כי העליתנו מארץ זבת חלב ודבש, להמיתנו, במדבר:  כי-תשתרר עלינו, גם-השתרר. 
<B>טז,יד</B> אף לא אל-ארץ זבת חלב ודבש, הביאתנו, ותתן-לנו, נחלת שדה וכרם; העיני האנשים ההם, תנקר--לא נעלה. 
<B>טז,טו</B> ויחר למשה, מאד, ויאמר אל-יהוה, אל-תפן אל-מנחתם; לא חמור אחד מהם, נשאתי, ולא הרעתי, את-אחד מהם. 
<B>טז,טז</B> ויאמר משה, אל-קרח, אתה וכל-עדתך, היו לפני יהוה:  אתה והם ואהרן, מחר. 
<B>טז,יז</B> וקחו איש מחתתו, ונתתם עליהם קטרת, והקרבתם לפני יהוה איש מחתתו, חמשים ומאתים מחתת; ואתה ואהרן, איש מחתתו. 
<B>טז,יח</B> ויקחו איש מחתתו, ויתנו עליהם אש, וישימו עליהם, קטרת; ויעמדו, פתח אהל מועד--ומשה ואהרן. 
<B>טז,יט</B> ויקהל עליהם קרח את-כל-העדה, אל-פתח אהל מועד; וירא כבוד-יהוה, אל-כל-העדה.  {ס}</P>

<P><B>טז,כ</B> וידבר יהוה, אל-משה ואל-אהרן לאמר. 
<B>טז,כא</B> הבדלו, מתוך העדה הזאת; ואכלה אתם, כרגע. 
<B>טז,כב</B> ויפלו על-פניהם, ויאמרו, אל, אלהי הרוחת לכל-בשר:  האיש אחד יחטא, ועל כל-העדה תקצף.  {ס}</P>

<P><B>טז,כג</B> וידבר יהוה, אל-משה לאמר. 
<B>טז,כד</B> דבר אל-העדה, לאמר:  העלו, מסביב, למשכן-קרח, דתן ואבירם. 
<B>טז,כה</B> ויקם משה, וילך אל-דתן ואבירם; וילכו אחריו, זקני ישראל. 
<B>טז,כו</B> וידבר אל-העדה לאמר, סורו נא מעל אהלי האנשים הרשעים האלה, ואל-תגעו, בכל-אשר להם:  פן-תספו, בכל-חטאתם. 
<B>טז,כז</B> ויעלו, מעל משכן-קרח דתן ואבירם--מסביב; ודתן ואבירם יצאו נצבים, פתח אהליהם, ונשיהם ובניהם, וטפם. 
<B>טז,כח</B> ויאמר, משה, בזאת תדעון, כי-יהוה שלחני לעשות את כל-המעשים האלה:  כי-לא, מלבי. 
<B>טז,כט</B> אם-כמות כל-האדם, ימתון אלה, ופקדת כל-האדם, יפקד עליהם--לא יהוה, שלחני. 
<B>טז,ל</B> ואם-בריאה יברא יהוה, ופצתה האדמה את-פיה ובלעה אתם ואת-כל-אשר להם, וירדו חיים, שאלה--וידעתם, כי נאצו האנשים האלה את-יהוה. 
<B>טז,לא</B> ויהי, ככלתו, לדבר, את כל-הדברים האלה; ותבקע האדמה, אשר תחתיהם. 
<B>טז,לב</B> ותפתח הארץ את-פיה, ותבלע אתם ואת-בתיהם, ואת כל-האדם אשר לקרח, ואת כל-הרכוש. 
<B>טז,לג</B> וירדו הם וכל-אשר להם, חיים--שאלה; ותכס עליהם הארץ, ויאבדו מתוך הקהל. 
<B>טז,לד</B> וכל-ישראל, אשר סביבתיהם--נסו לקלם:  כי אמרו, פן-תבלענו הארץ. 
<B>טז,לה</B> ואש יצאה, מאת יהוה; ותאכל, את החמשים ומאתים איש, מקריבי, הקטרת.  {ס}</P>

<P><B>יז,א</B> וידבר יהוה, אל-משה לאמר. 
<B>יז,ב</B> אמר אל-אלעזר בן-אהרן הכהן, וירם את-המחתת מבין השרפה, ואת-האש, זרה-הלאה:  כי, קדשו. 
<B>יז,ג</B> את מחתות החטאים האלה בנפשתם, ועשו אתם רקעי פחים צפוי למזבח--כי-הקריבם לפני-יהוה, ויקדשו; ויהיו לאות, לבני ישראל. 
<B>יז,ד</B> ויקח אלעזר הכהן, את מחתות הנחשת, אשר הקריבו, השרפים; וירקעום, צפוי למזבח. 
<B>יז,ה</B> זכרון לבני ישראל, למען אשר לא-יקרב איש זר אשר לא מזרע אהרן הוא, להקטיר קטרת, לפני יהוה; ולא-יהיה כקרח וכעדתו, כאשר דבר יהוה ביד-משה לו.  {פ}</P>

<P><B>יז,ו</B> וילנו כל-עדת בני-ישראל, ממחרת, על-משה ועל-אהרן, לאמר:  אתם המתם, את-עם יהוה. 
<B>יז,ז</B> ויהי, בהקהל העדה על-משה ועל-אהרן, ויפנו אל-אהל מועד, והנה כסהו הענן; וירא, כבוד יהוה. 
<B>יז,ח</B> ויבא משה ואהרן, אל-פני אהל מועד.  {ס}</P>

<P><B>יז,ט</B> וידבר יהוה, אל-משה לאמר. 
<B>יז,י</B> הרמו, מתוך העדה הזאת, ואכלה אתם, כרגע; ויפלו, על-פניהם. 
<B>יז,יא</B> ויאמר משה אל-אהרן, קח את-המחתה ותן-עליה אש מעל המזבח ושים קטרת, והולך מהרה אל-העדה, וכפר עליהם:  כי-יצא הקצף מלפני יהוה, החל הנגף. 
<B>יז,יב</B> ויקח אהרן כאשר דבר משה, וירץ אל-תוך הקהל, והנה החל הנגף, בעם; ויתן, את-הקטרת, ויכפר, על-העם. 
<B>יז,יג</B> ויעמד בין-המתים, ובין החיים; ותעצר, המגפה. 
<B>יז,יד</B> ויהיו, המתים במגפה, ארבעה עשר אלף, ושבע מאות--מלבד המתים, על-דבר-קרח. 
<B>יז,טו</B> וישב אהרן אל-משה, אל-פתח אהל מועד; והמגפה, נעצרה.  {פ}</P>

<P><B>יז,טז</B> וידבר יהוה, אל-משה לאמר. 
<B>יז,יז</B> דבר אל-בני ישראל, וקח מאתם מטה מטה לבית אב מאת כל-נשיאהם לבית אבתם--שנים עשר, מטות:  איש את-שמו, תכתב על-מטהו. 
<B>יז,יח</B> ואת שם אהרן, תכתב על-מטה לוי:  כי מטה אחד, לראש בית אבותם. 
<B>יז,יט</B> והנחתם, באהל מועד--לפני, העדות, אשר אועד לכם, שמה. 
<B>יז,כ</B> והיה, האיש אשר אבחר-בו--מטהו יפרח; והשכתי מעלי, את-תלנות בני ישראל, אשר הם מלינם, עליכם. 
<B>יז,כא</B> וידבר משה אל-בני ישראל, ויתנו אליו כל-נשיאיהם מטה לנשיא אחד מטה לנשיא אחד לבית אבתם--שנים עשר, מטות; ומטה אהרן, בתוך מטותם. 
<B>יז,כב</B> וינח משה את-המטת, לפני יהוה, באהל, העדת. 
<B>יז,כג</B> ויהי ממחרת, ויבא משה אל-אהל העדות, והנה פרח מטה-אהרן, לבית לוי; ויצא פרח ויצץ ציץ, ויגמל שקדים. 
<B>יז,כד</B> ויצא משה את-כל-המטת מלפני יהוה, אל-כל-בני ישראל; ויראו ויקחו, איש מטהו.  {פ}</P>

<P><B>יז,כה</B> ויאמר יהוה אל-משה, השב את-מטה אהרן לפני העדות, למשמרת לאות, לבני-מרי; ותכל תלונתם מעלי, ולא ימתו. 
<B>יז,כו</B> ויעש, משה:  כאשר צוה יהוה אתו, כן עשה.  {פ}</P>

<P><B>יז,כז</B> ויאמרו בני ישראל, אל-משה לאמר:  הן גוענו אבדנו, כלנו אבדנו. 
<B>יז,כח</B> כל הקרב הקרב אל-משכן יהוה, ימות; האם תמנו, לגוע.  {ס}</P>

<P><B>יח,א</B> ויאמר יהוה, אל-אהרן, אתה ובניך ובית-אביך אתך, תשאו את-עון המקדש; ואתה ובניך אתך, תשאו את-עון כהנתכם. 
<B>יח,ב</B> וגם את-אחיך מטה לוי שבט אביך, הקרב אתך, וילוו עליך, וישרתוך; ואתה ובניך אתך, לפני אהל העדת. 
<B>יח,ג</B> ושמרו, משמרתך, ומשמרת, כל-האהל:  אך אל-כלי הקדש ואל-המזבח לא יקרבו, ולא-ימתו גם-הם גם-אתם. 
<B>יח,ד</B> ונלוו עליך--ושמרו את-משמרת אהל מועד, לכל עבדת האהל; וזר, לא-יקרב אליכם. 
<B>יח,ה</B> ושמרתם, את משמרת הקדש, ואת, משמרת המזבח; ולא-יהיה עוד קצף, על-בני ישראל. 
<B>יח,ו</B> ואני, הנה לקחתי את-אחיכם הלוים, מתוך, בני ישראל--לכם מתנה נתנים, ליהוה, לעבד, את-עבדת אהל מועד. 
<B>יח,ז</B> ואתה ובניך אתך תשמרו את-כהנתכם לכל-דבר המזבח, ולמבית לפרכת--ועבדתם; עבדת מתנה, אתן את-כהנתכם, והזר הקרב, יומת.  {פ}</P>

<P><B>יח,ח</B> וידבר יהוה, אל-אהרן, ואני הנה נתתי לך, את-משמרת תרומתי:  לכל-קדשי בני-ישראל לך נתתים למשחה, ולבניך--לחק-עולם. 
<B>יח,ט</B> זה-יהיה לך מקדש הקדשים, מן-האש:  כל-קרבנם לכל-מנחתם ולכל-חטאתם, ולכל-אשמם אשר ישיבו לי--קדש קדשים לך הוא, ולבניך. 
<B>יח,י</B> בקדש הקדשים, תאכלנו; כל-זכר יאכל אתו, קדש יהיה-לך. 
<B>יח,יא</B> וזה-לך תרומת מתנם, לכל-תנופת בני ישראל--לך נתתים ולבניך ולבנתיך אתך, לחק-עולם:  כל-טהור בביתך, יאכל אתו. 
<B>יח,יב</B> כל חלב יצהר, וכל-חלב תירוש ודגן--ראשיתם אשר-יתנו ליהוה, לך נתתים. 
<B>יח,יג</B> בכורי כל-אשר בארצם, אשר-יביאו ליהוה--לך יהיה:  כל-טהור בביתך, יאכלנו. 
<B>יח,יד</B> כל-חרם בישראל, לך יהיה. 
<B>יח,טו</B> כל-פטר רחם לכל-בשר אשר-יקריבו ליהוה, באדם ובבהמה--יהיה-לך:  אך פדה תפדה, את בכור האדם, ואת בכור-הבהמה הטמאה, תפדה. 
<B>יח,טז</B> ופדויו, מבן-חדש תפדה, בערכך, כסף חמשת שקלים בשקל הקדש:  עשרים גרה, הוא. 
<B>יח,יז</B> אך בכור-שור או-בכור כשב או-בכור עז, לא תפדה--קדש הם:  את-דמם תזרק על-המזבח, ואת-חלבם תקטיר--אשה לריח ניחח, ליהוה. 
<B>יח,יח</B> ובשרם, יהיה-לך:  כחזה התנופה וכשוק הימין, לך יהיה. 
<B>יח,יט</B> כל תרומת הקדשים, אשר ירימו בני-ישראל ליהוה--נתתי לך ולבניך ולבנתיך אתך, לחק-עולם:  ברית מלח עולם הוא לפני יהוה, לך ולזרעך אתך. 
<B>יח,כ</B> ויאמר יהוה אל-אהרן, בארצם לא תנחל, וחלק, לא-יהיה לך בתוכם:  אני חלקך ונחלתך, בתוך בני ישראל.  {ס}</P>

<P><B>יח,כא</B> ולבני לוי, הנה נתתי כל-מעשר בישראל לנחלה, חלף עבדתם אשר-הם עבדים, את-עבדת אהל מועד. 
<B>יח,כב</B> ולא-יקרבו עוד בני ישראל, אל-אהל מועד, לשאת חטא, למות. 
<B>יח,כג</B> ועבד הלוי הוא, את-עבדת אהל מועד, והם, ישאו עונם:  חקת עולם, לדרתיכם, ובתוך בני ישראל, לא ינחלו נחלה. 
<B>יח,כד</B> כי את-מעשר בני-ישראל, אשר ירימו ליהוה תרומה, נתתי ללוים, לנחלה; על-כן, אמרתי להם, בתוך בני ישראל, לא ינחלו נחלה.  {פ}</P>

<P><B>יח,כה</B> וידבר יהוה, אל-משה לאמר. 
<B>יח,כו</B> ואל-הלוים תדבר, ואמרת אלהם, כי-תקחו מאת בני-ישראל את-המעשר אשר נתתי לכם מאתם, בנחלתכם--והרמתם ממנו תרומת יהוה, מעשר מן-המעשר. 
<B>יח,כז</B> ונחשב לכם, תרומתכם--כדגן, מן-הגרן, וכמלאה, מן-היקב. 
<B>יח,כח</B> כן תרימו גם-אתם, תרומת יהוה, מכל מעשרתיכם, אשר תקחו מאת בני ישראל; ונתתם ממנו את-תרומת יהוה, לאהרן הכהן. 
<B>יח,כט</B> מכל, מתנתיכם, תרימו, את כל-תרומת יהוה:  מכל-חלבו--את-מקדשו, ממנו. 
<B>יח,ל</B> ואמרת, אלהם:  בהרימכם את-חלבו, ממנו, ונחשב ללוים, כתבואת גרן וכתבואת יקב. 
<B>יח,לא</B> ואכלתם אתו בכל-מקום, אתם וביתכם:  כי-שכר הוא לכם, חלף עבדתכם באהל מועד. 
<B>יח,לב</B> ולא-תשאו עליו חטא, בהרימכם את-חלבו ממנו; ואת-קדשי בני-ישראל לא תחללו, ולא תמותו.  {פ}</P>

<P><B>יט,א</B> וידבר יהוה, אל-משה ואל-אהרן לאמר. 
<B>יט,ב</B> זאת חקת התורה, אשר-צוה יהוה לאמר:  דבר אל-בני ישראל, ויקחו אליך פרה אדמה תמימה אשר אין-בה מום, אשר לא-עלה עליה, על. 
<B>יט,ג</B> ונתתם אתה, אל-אלעזר הכהן; והוציא אתה אל-מחוץ למחנה, ושחט אתה לפניו. 
<B>יט,ד</B> ולקח אלעזר הכהן, מדמה--באצבעו; והזה אל-נכח פני אהל-מועד, מדמה--שבע פעמים. 
<B>יט,ה</B> ושרף את-הפרה, לעיניו:  את-ערה ואת-בשרה ואת-דמה, על-פרשה ישרף. 
<B>יט,ו</B> ולקח הכהן, עץ ארז ואזוב--ושני תולעת; והשליך, אל-תוך שרפת הפרה. 
<B>יט,ז</B> וכבס בגדיו הכהן, ורחץ בשרו במים, ואחר, יבא אל-המחנה; וטמא הכהן, עד-הערב. 
<B>יט,ח</B> והשרף אתה--יכבס בגדיו במים, ורחץ בשרו במים; וטמא, עד-הערב. 
<B>יט,ט</B> ואסף איש טהור, את אפר הפרה, והניח מחוץ למחנה, במקום טהור; והיתה לעדת בני-ישראל למשמרת, למי נדה--חטאת הוא. 
<B>יט,י</B> וכבס האסף את-אפר הפרה, את-בגדיו, וטמא, עד-הערב; והיתה לבני ישראל, ולגר הגר בתוכם--לחקת עולם. 
<B>יט,יא</B> הנגע במת, לכל-נפש אדם--וטמא, שבעת ימים. 
<B>יט,יב</B> הוא יתחטא-בו ביום השלישי, וביום השביעי--יטהר; ואם-לא יתחטא ביום השלישי, וביום השביעי--לא יטהר. 
<B>יט,יג</B> כל-הנגע במת בנפש האדם אשר-ימות ולא יתחטא, את-משכן יהוה טמא--ונכרתה הנפש ההוא, מישראל:  כי מי נדה לא-זרק עליו, טמא יהיה--עוד, טמאתו בו. 
<B>יט,יד</B> זאת, התורה, אדם, כי-ימות באהל:  כל-הבא אל-האהל וכל-אשר באהל, יטמא שבעת ימים. 
<B>יט,טו</B> וכל כלי פתוח, אשר אין-צמיד פתיל עליו--טמא, הוא. 
<B>יט,טז</B> וכל אשר-יגע על-פני השדה, בחלל-חרב או במת, או-בעצם אדם, או בקבר--יטמא, שבעת ימים. 
<B>יט,יז</B> ולקחו, לטמא, מעפר, שרפת החטאת; ונתן עליו מים חיים, אל-כלי. 
<B>יט,יח</B> ולקח אזוב וטבל במים, איש טהור, והזה על-האהל ועל-כל-הכלים, ועל-הנפשות אשר היו-שם; ועל-הנגע, בעצם או בחלל, או במת, או בקבר. 
<B>יט,יט</B> והזה הטהר על-הטמא, ביום השלישי וביום השביעי; וחטאו ביום השביעי, וכבס בגדיו ורחץ במים וטהר בערב. 
<B>יט,כ</B> ואיש אשר-יטמא ולא יתחטא, ונכרתה הנפש ההוא מתוך הקהל:  כי את-מקדש יהוה טמא, מי נדה לא-זרק עליו--טמא הוא. 
<B>יט,כא</B> והיתה להם, לחקת עולם; ומזה מי-הנדה, יכבס בגדיו, והנגע במי הנדה, יטמא עד-הערב. 
<B>יט,כב</B> וכל אשר-יגע-בו הטמא, יטמא; והנפש הנגעת, תטמא עד-הערב.  {פ}</P>

<P><B>כ,א</B> ויבאו בני-ישראל כל-העדה מדבר-צן, בחדש הראשון, וישב העם, בקדש; ותמת שם מרים, ותקבר שם. 
<B>כ,ב</B> ולא-היה מים, לעדה; ויקהלו, על-משה ועל-אהרן. 
<B>כ,ג</B> וירב העם, עם-משה; ויאמרו לאמר, ולו גוענו בגוע אחינו לפני יהוה. 
<B>כ,ד</B> ולמה הבאתם את-קהל יהוה, אל-המדבר הזה, למות שם, אנחנו ובעירנו. 
<B>כ,ה</B> ולמה העליתנו, ממצרים, להביא אתנו, אל-המקום הרע הזה:  לא מקום זרע, ותאנה וגפן ורמון, ומים אין, לשתות. 
<B>כ,ו</B> ויבא משה ואהרן מפני הקהל, אל-פתח אהל מועד, ויפלו, על-פניהם; וירא כבוד-יהוה, אליהם.  {פ}</P>

<P><B>כ,ז</B> וידבר יהוה, אל-משה לאמר. 
<B>כ,ח</B> קח את-המטה, והקהל את-העדה אתה ואהרן אחיך, ודברתם אל-הסלע לעיניהם, ונתן מימיו; והוצאת להם מים מן-הסלע, והשקית את-העדה ואת-בעירם. 
<B>כ,ט</B> ויקח משה את-המטה, מלפני יהוה, כאשר, צוהו. 
<B>כ,י</B> ויקהלו משה ואהרן, את-הקהל--אל-פני הסלע; ויאמר להם, שמעו-נא המרים--המן-הסלע הזה, נוציא לכם מים. 
<B>כ,יא</B> וירם משה את-ידו, ויך את-הסלע במטהו--פעמים; ויצאו מים רבים, ותשת העדה ובעירם.  {ס}</P>

<P><B>כ,יב</B> ויאמר יהוה, אל-משה ואל-אהרן, יען לא-האמנתם בי, להקדישני לעיני בני ישראל--לכן, לא תביאו את-הקהל הזה, אל-הארץ, אשר-נתתי להם. 
<B>כ,יג</B> המה מי מריבה, אשר-רבו בני-ישראל את-יהוה; ויקדש, בם.  {ס}</P>

<P><B>כ,יד</B> וישלח משה מלאכים מקדש, אל-מלך אדום:  כה אמר, אחיך ישראל, אתה ידעת, את כל-התלאה אשר מצאתנו. 
<B>כ,טו</B> וירדו אבתינו מצרימה, ונשב במצרים ימים רבים; וירעו לנו מצרים, ולאבתינו. 
<B>כ,טז</B> ונצעק אל-יהוה, וישמע קלנו, וישלח מלאך, ויצאנו ממצרים; והנה אנחנו בקדש, עיר קצה גבולך. 
<B>כ,יז</B> נעברה-נא בארצך, לא נעבר בשדה ובכרם, ולא נשתה, מי באר:  דרך המלך נלך, לא נטה ימין ושמאול, עד אשר-נעבר, גבלך. 
<B>כ,יח</B> ויאמר אליו אדום, לא תעבר בי--פן-בחרב, אצא לקראתך. 
<B>כ,יט</B> ויאמרו אליו בני-ישראל, במסלה נעלה, ואם-מימיך נשתה אני ומקני, ונתתי מכרם; רק אין-דבר, ברגלי אעברה. 
<B>כ,כ</B> ויאמר, לא תעבר; ויצא אדום לקראתו, בעם כבד וביד חזקה. 
<B>כ,כא</B> וימאן אדום, נתן את-ישראל, עבר, בגבלו; ויט ישראל, מעליו.  {פ}</P>

<P><B>כ,כב</B> ויסעו, מקדש; ויבאו בני-ישראל כל-העדה, הר ההר. 
<B>כ,כג</B> ויאמר יהוה אל-משה ואל-אהרן, בהר ההר, על-גבול ארץ-אדום, לאמר. 
<B>כ,כד</B> יאסף אהרן, אל-עמיו, כי לא יבא אל-הארץ, אשר נתתי לבני ישראל--על אשר-מריתם את-פי, למי מריבה. 
<B>כ,כה</B> קח, את-אהרן, ואת-אלעזר, בנו; והעל אתם, הר ההר. 
<B>כ,כו</B> והפשט את-אהרן את-בגדיו, והלבשתם את-אלעזר בנו; ואהרן יאסף, ומת שם. 
<B>כ,כז</B> ויעש משה, כאשר צוה יהוה; ויעלו אל-הר ההר, לעיני כל-העדה. 
<B>כ,כח</B> ויפשט משה את-אהרן את-בגדיו, וילבש אתם את-אלעזר בנו, וימת אהרן שם, בראש ההר; וירד משה ואלעזר, מן-ההר. 
<B>כ,כט</B> ויראו, כל-העדה, כי גוע, אהרן; ויבכו את-אהרן שלשים יום, כל בית ישראל.  {ס}</P>

<P><B>כא,א</B> וישמע הכנעני מלך-ערד, ישב הנגב, כי בא ישראל, דרך האתרים; וילחם, בישראל, וישב ממנו, שבי. 
<B>כא,ב</B> וידר ישראל נדר ליהוה, ויאמר:  אם-נתן תתן את-העם הזה, בידי--והחרמתי, את-עריהם. 
<B>כא,ג</B> וישמע יהוה בקול ישראל, ויתן את-הכנעני, ויחרם אתהם, ואת-עריהם; ויקרא שם-המקום, חרמה.  {פ}</P>

<P><B>כא,ד</B> ויסעו מהר ההר, דרך ים-סוף, לסבב, את-ארץ אדום; ותקצר נפש-העם, בדרך. 
<B>כא,ה</B> וידבר העם, באלהים ובמשה, למה העליתנו ממצרים, למות במדבר:  כי אין לחם, ואין מים, ונפשנו קצה, בלחם הקלקל. 
<B>כא,ו</B> וישלח יהוה בעם, את הנחשים השרפים, וינשכו, את-העם; וימת עם-רב, מישראל. 
<B>כא,ז</B> ויבא העם אל-משה ויאמרו חטאנו, כי-דברנו ביהוה ובך--התפלל אל-יהוה, ויסר מעלינו את-הנחש; ויתפלל משה, בעד העם. 
<B>כא,ח</B> ויאמר יהוה אל-משה, עשה לך שרף, ושים אתו, על-נס; והיה, כל-הנשוך, וראה אתו, וחי. 
<B>כא,ט</B> ויעש משה נחש נחשת, וישמהו על-הנס; והיה, אם-נשך הנחש את-איש--והביט אל-נחש הנחשת, וחי. 
<B>כא,י</B> ויסעו, בני ישראל; ויחנו, באבת. 
<B>כא,יא</B> ויסעו, מאבת; ויחנו בעיי העברים, במדבר אשר על-פני מואב, ממזרח, השמש. 
<B>כא,יב</B> משם, נסעו; ויחנו, בנחל זרד. 
<B>כא,יג</B> משם, נסעו, ויחנו מעבר ארנון אשר במדבר, היצא מגבל האמרי:  כי ארנון גבול מואב, בין מואב ובין האמרי. 
<B>כא,יד</B> על-כן, יאמר, בספר, מלחמת יהוה:  את-והב בסופה, ואת-הנחלים ארנון. 
<B>כא,טו</B> ואשד, הנחלים, אשר נטה, לשבת ער; ונשען, לגבול מואב. 
<B>כא,טז</B> ומשם, בארה:  הוא הבאר, אשר אמר יהוה למשה, אסף את-העם, ואתנה להם מים.  {ס}</P>

<P><B>כא,יז</B> אז ישיר ישראל, את-השירה הזאת:  עלי באר, ענו-לה. 
<B>כא,יח</B> באר חפרוה שרים, כרוה נדיבי העם, במחקק, במשענתם; וממדבר, מתנה. 
<B>כא,יט</B> וממתנה, נחליאל; ומנחליאל, במות. 
<B>כא,כ</B> ומבמות, הגיא אשר בשדה מואב--ראש, הפסגה; ונשקפה, על-פני הישימן.  {פ}</P>

<P><B>כא,כא</B> וישלח ישראל מלאכים, אל-סיחן מלך-האמרי לאמר. 
<B>כא,כב</B> אעברה בארצך, לא נטה בשדה ובכרם--לא נשתה, מי באר:  בדרך המלך נלך, עד אשר-נעבר גבלך. 
<B>כא,כג</B> ולא-נתן סיחן את-ישראל, עבר בגבלו, ויאסף סיחן את-כל-עמו ויצא לקראת ישראל המדברה, ויבא יהצה; וילחם, בישראל. 
<B>כא,כד</B> ויכהו ישראל, לפי-חרב; ויירש את-ארצו מארנן, עד-יבק עד-בני עמון--כי עז, גבול בני עמון. 
<B>כא,כה</B> ויקח, ישראל, את כל-הערים, האלה; וישב ישראל בכל-ערי האמרי, בחשבון ובכל-בנתיה. 
<B>כא,כו</B> כי חשבון--עיר סיחן מלך האמרי, הוא; והוא נלחם, במלך מואב הראשון, ויקח את-כל-ארצו מידו, עד-ארנן. 
<B>כא,כז</B> על-כן יאמרו המשלים, באו חשבון; תבנה ותכונן, עיר סיחון. 
<B>כא,כח</B> כי-אש יצאה מחשבון, להבה מקרית סיחן:  אכלה ער מואב, בעלי במות ארנן. 
<B>כא,כט</B> אוי-לך מואב, אבדת עם-כמוש; נתן בניו פליטם ובנתיו בשבית, למלך אמרי סיחון. 
<B>כא,ל</B> ונירם אבד חשבון, עד-דיבן; ונשים עד-נפח, אשר עד-מידבא. 
<B>כא,לא</B> וישב, ישראל, בארץ, האמרי. 
<B>כא,לב</B> וישלח משה לרגל את-יעזר, וילכדו בנתיה; ויירש (ויורש), את-האמרי אשר-שם. 
<B>כא,לג</B> ויפנו, ויעלו, דרך, הבשן; ויצא עוג מלך-הבשן לקראתם הוא וכל-עמו, למלחמה--אדרעי. 
<B>כא,לד</B> ויאמר יהוה אל-משה, אל-תירא אתו--כי בידך נתתי אתו ואת-כל-עמו, ואת-ארצו; ועשית לו--כאשר עשית לסיחן מלך האמרי, אשר יושב בחשבון. 
<B>כא,לה</B> ויכו אתו ואת-בניו ואת-כל-עמו, עד-בלתי השאיר-לו שריד; ויירשו, את-ארצו. 
<B>כב,א</B> ויסעו, בני ישראל; ויחנו בערבות מואב, מעבר לירדן ירחו.  {ס}</P>

<P><B>כב,ב</B> וירא בלק, בן-צפור, את כל-אשר-עשה ישראל, לאמרי. 
<B>כב,ג</B> ויגר מואב מפני העם, מאד--כי רב-הוא; ויקץ מואב, מפני בני ישראל. 
<B>כב,ד</B> ויאמר מואב אל-זקני מדין, עתה ילחכו הקהל את-כל-סביבתינו, כלחך השור, את ירק השדה; ובלק בן-צפור מלך למואב, בעת ההוא. 
<B>כב,ה</B> וישלח מלאכים אל-בלעם בן-בער, פתורה אשר על-הנהר ארץ בני-עמו--לקרא-לו:  לאמר, הנה עם יצא ממצרים הנה כסה את-עין הארץ, והוא ישב, ממלי. 
<B>כב,ו</B> ועתה לכה-נא ארה-לי את-העם הזה, כי-עצום הוא ממני--אולי אוכל נכה-בו, ואגרשנו מן-הארץ:  כי ידעתי, את אשר-תברך מברך, ואשר תאר, יואר. 
<B>כב,ז</B> וילכו זקני מואב, וזקני מדין, וקסמים, בידם; ויבאו, אל-בלעם, וידברו אליו, דברי בלק. 
<B>כב,ח</B> ויאמר אליהם, לינו פה הלילה, והשבתי אתכם דבר, כאשר ידבר יהוה אלי; וישבו שרי-מואב, עם-בלעם. 
<B>כב,ט</B> ויבא אלהים, אל-בלעם; ויאמר, מי האנשים האלה עמך. 
<B>כב,י</B> ויאמר בלעם, אל-האלהים:  בלק בן-צפר מלך מואב, שלח אלי. 
<B>כב,יא</B> הנה העם היצא ממצרים, ויכס את-עין הארץ; עתה, לכה קבה-לי אתו--אולי אוכל להלחם בו, וגרשתיו. 
<B>כב,יב</B> ויאמר אלהים אל-בלעם, לא תלך עמהם; לא תאר את-העם, כי ברוך הוא. 
<B>כב,יג</B> ויקם בלעם, בבקר, ויאמר אל-שרי בלק, לכו אל-ארצכם:  כי מאן יהוה, לתתי להלך עמכם. 
<B>כב,יד</B> ויקומו שרי מואב, ויבאו אל-בלק; ויאמרו, מאן בלעם הלך עמנו. 
<B>כב,טו</B> ויסף עוד, בלק, שלח שרים, רבים ונכבדים מאלה. 
<B>כב,טז</B> ויבאו, אל-בלעם; ויאמרו לו, כה אמר בלק בן-צפור, אל-נא תמנע, מהלך אלי. 
<B>כב,יז</B> כי-כבד אכבדך מאד, וכל אשר-תאמר אלי אעשה; ולכה-נא, קבה-לי, את, העם הזה. 
<B>כב,יח</B> ויען בלעם, ויאמר אל-עבדי בלק, אם-יתן-לי בלק מלא ביתו, כסף וזהב--לא אוכל, לעבר את-פי יהוה אלהי, לעשות קטנה, או גדולה. 
<B>כב,יט</B> ועתה, שבו נא בזה גם-אתם--הלילה; ואדעה, מה-יסף יהוה דבר עמי. 
<B>כב,כ</B> ויבא אלהים אל-בלעם, לילה, ויאמר לו אם-לקרא לך באו האנשים, קום לך אתם; ואך, את-הדבר אשר-אדבר אליך--אתו תעשה. 
<B>כב,כא</B> ויקם בלעם בבקר, ויחבש את-אתנו; וילך, עם-שרי מואב. 
<B>כב,כב</B> ויחר-אף אלהים, כי-הולך הוא, ויתיצב מלאך יהוה בדרך, לשטן לו; והוא רכב על-אתנו, ושני נעריו עמו. 
<B>כב,כג</B> ותרא האתון את-מלאך יהוה נצב בדרך, וחרבו שלופה בידו, ותט האתון מן-הדרך, ותלך בשדה; ויך בלעם את-האתון, להטתה הדרך. 
<B>כב,כד</B> ויעמד מלאך יהוה, במשעול הכרמים--גדר מזה, וגדר מזה. 
<B>כב,כה</B> ותרא האתון את-מלאך יהוה, ותלחץ אל-הקיר, ותלחץ את-רגל בלעם, אל-הקיר; ויסף, להכתה. 
<B>כב,כו</B> ויוסף מלאך-יהוה, עבור; ויעמד במקום צר, אשר אין-דרך לנטות ימין ושמאול. 
<B>כב,כז</B> ותרא האתון את-מלאך יהוה, ותרבץ תחת בלעם; ויחר-אף בלעם, ויך את-האתון במקל. 
<B>כב,כח</B> ויפתח יהוה, את-פי האתון; ותאמר לבלעם, מה-עשיתי לך, כי הכיתני, זה שלש רגלים. 
<B>כב,כט</B> ויאמר בלעם לאתון, כי התעללת בי; לו יש-חרב בידי, כי עתה הרגתיך. 
<B>כב,ל</B> ותאמר האתון אל-בלעם, הלוא אנכי אתנך אשר-רכבת עלי מעודך עד-היום הזה--ההסכן הסכנתי, לעשות לך כה; ויאמר, לא. 
<B>כב,לא</B> ויגל יהוה, את-עיני בלעם, וירא את-מלאך יהוה נצב בדרך, וחרבו שלפה בידו; ויקד וישתחו, לאפיו. 
<B>כב,לב</B> ויאמר אליו, מלאך יהוה, על-מה הכית את-אתנך, זה שלוש רגלים; הנה אנכי יצאתי לשטן, כי-ירט הדרך לנגדי. 
<B>כב,לג</B> ותראני, האתון, ותט לפני, זה שלש רגלים; אולי נטתה מפני, כי עתה גם-אתכה הרגתי ואותה החייתי. 
<B>כב,לד</B> ויאמר בלעם אל-מלאך יהוה, חטאתי--כי לא ידעתי, כי אתה נצב לקראתי בדרך; ועתה אם-רע בעיניך, אשובה לי. 
<B>כב,לה</B> ויאמר מלאך יהוה אל-בלעם, לך עם-האנשים, ואפס את-הדבר אשר-אדבר אליך, אתו תדבר; וילך בלעם, עם-שרי בלק. 
<B>כב,לו</B> וישמע בלק, כי בא בלעם; ויצא לקראתו אל-עיר מואב, אשר על-גבול ארנן, אשר, בקצה הגבול. 
<B>כב,לז</B> ויאמר בלק אל-בלעם, הלא שלח שלחתי אליך לקרא-לך--למה לא-הלכת, אלי; האמנם, לא אוכל כבדך. 
<B>כב,לח</B> ויאמר בלעם אל-בלק, הנה-באתי אליך--עתה, היכל אוכל דבר מאומה:  הדבר, אשר ישים אלהים בפי--אתו אדבר. 
<B>כב,לט</B> וילך בלעם, עם-בלק; ויבאו, קרית חצות. 
<B>כב,מ</B> ויזבח בלק, בקר וצאן; וישלח לבלעם, ולשרים אשר אתו. 
<B>כב,מא</B> ויהי בבקר--ויקח בלק את-בלעם, ויעלהו במות בעל; וירא משם, קצה העם. 
<B>כג,א</B> ויאמר בלעם אל-בלק, בנה-לי בזה שבעה מזבחת; והכן לי בזה, שבעה פרים ושבעה אילים. 
<B>כג,ב</B> ויעש בלק, כאשר דבר בלעם; ויעל בלק ובלעם פר ואיל, במזבח. 
<B>כג,ג</B> ויאמר בלעם לבלק, התיצב על-עלתך, ואלכה אולי יקרה יהוה לקראתי, ודבר מה-יראני והגדתי לך; וילך, שפי. 
<B>כג,ד</B> ויקר אלהים, אל-בלעם; ויאמר אליו, את-שבעת המזבחת ערכתי, ואעל פר ואיל, במזבח. 
<B>כג,ה</B> וישם יהוה דבר, בפי בלעם; ויאמר שוב אל-בלק, וכה תדבר. 
<B>כג,ו</B> וישב אליו, והנה נצב על-עלתו--הוא, וכל-שרי מואב. 
<B>כג,ז</B> וישא משלו, ויאמר:  מן-ארם ינחני בלק מלך-מואב, מהררי-קדם--לכה ארה-לי יעקב, ולכה זעמה ישראל. 
<B>כג,ח</B> מה אקב, לא קבה אל; ומה אזעם, לא זעם יהוה. 
<B>כג,ט</B> כי-מראש צרים אראנו, ומגבעות אשורנו:  הן-עם לבדד ישכן, ובגוים לא יתחשב. 
<B>כג,י</B> מי מנה עפר יעקב, ומספר את-רבע ישראל; תמת נפשי מות ישרים, ותהי אחריתי כמהו. 
<B>כג,יא</B> ויאמר בלק אל-בלעם, מה עשית לי:  לקב איבי לקחתיך, והנה ברכת ברך. 
<B>כג,יב</B> ויען, ויאמר:  הלא, את אשר ישים יהוה בפי--אתו אשמר, לדבר. 
<B>כג,יג</B> ויאמר אליו בלק, לך-נא אתי אל-מקום אחר אשר תראנו משם--אפס קצהו תראה, וכלו לא תראה; וקבנו-לי, משם. 
<B>כג,יד</B> ויקחהו שדה צפים, אל-ראש הפסגה; ויבן שבעה מזבחת, ויעל פר ואיל במזבח. 
<B>כג,טו</B> ויאמר, אל-בלק, התיצב כה, על-עלתך; ואנכי, אקרה כה. 
<B>כג,טז</B> ויקר יהוה אל-בלעם, וישם דבר בפיו; ויאמר שוב אל-בלק, וכה תדבר. 
<B>כג,יז</B> ויבא אליו, והנו נצב על-עלתו, ושרי מואב, אתו; ויאמר לו בלק, מה-דבר יהוה. 
<B>כג,יח</B> וישא משלו, ויאמר:  קום בלק ושמע, האזינה עדי בנו צפר. 
<B>כג,יט</B> לא איש אל ויכזב, ובן-אדם ויתנחם; ההוא אמר ולא יעשה, ודבר ולא יקימנה. 
<B>כג,כ</B> הנה ברך, לקחתי; וברך, ולא אשיבנה. 
<B>כג,כא</B> לא-הביט און ביעקב, ולא-ראה עמל בישראל; יהוה אלהיו עמו, ותרועת מלך בו. 
<B>כג,כב</B> אל, מוציאם ממצרים--כתועפת ראם, לו. 
<B>כג,כג</B> כי לא-נחש ביעקב, ולא-קסם בישראל; כעת, יאמר ליעקב ולישראל, מה-פעל, אל. 
<B>כג,כד</B> הן-עם כלביא יקום, וכארי יתנשא; לא ישכב עד-יאכל טרף, ודם-חללים ישתה. 
<B>כג,כה</B> ויאמר בלק אל-בלעם, גם-קב לא תקבנו; גם-ברך, לא תברכנו. 
<B>כג,כו</B> ויען בלעם, ויאמר אל-בלק:  הלא, דברתי אליך לאמר, כל אשר-ידבר יהוה, אתו אעשה. 
<B>כג,כז</B> ויאמר בלק, אל-בלעם, לכה-נא אקחך, אל-מקום אחר; אולי יישר בעיני האלהים, וקבתו לי משם. 
<B>כג,כח</B> ויקח בלק, את-בלעם, ראש הפעור, הנשקף על-פני הישימן. 
<B>כג,כט</B> ויאמר בלעם אל-בלק, בנה-לי בזה שבעה מזבחת; והכן לי בזה, שבעה פרים ושבעה אילם. 
<B>כג,ל</B> ויעש בלק, כאשר אמר בלעם; ויעל פר ואיל, במזבח. 
<B>כד,א</B> וירא בלעם, כי טוב בעיני יהוה לברך את-ישראל, ולא-הלך כפעם-בפעם, לקראת נחשים; וישת אל-המדבר, פניו. 
<B>כד,ב</B> וישא בלעם את-עיניו, וירא את-ישראל, שכן, לשבטיו; ותהי עליו, רוח אלהים. 
<B>כד,ג</B> וישא משלו, ויאמר:  נאם בלעם בנו בער, ונאם הגבר שתם העין. 
<B>כד,ד</B> נאם--שמע, אמרי-אל:  אשר מחזה שדי יחזה, נפל וגלוי עינים. 
<B>כד,ה</B> מה-טבו אהליך, יעקב; משכנתיך, ישראל. 
<B>כד,ו</B> כנחלים נטיו, כגנת עלי נהר; כאהלים נטע יהוה, כארזים עלי-מים. 
<B>כד,ז</B> יזל-מים מדליו, וזרעו במים רבים; וירם מאגג מלכו, ותנשא מלכתו. 
<B>כד,ח</B> אל מוציאו ממצרים, כתועפת ראם לו; יאכל גוים צריו, ועצמתיהם יגרם--וחציו ימחץ. 
<B>כד,ט</B> כרע שכב כארי וכלביא, מי יקימנו; מברכיך ברוך, וארריך ארור. 
<B>כד,י</B> ויחר-אף בלק אל-בלעם, ויספק את-כפיו; ויאמר בלק אל-בלעם, לקב איבי קראתיך, והנה ברכת ברך, זה שלש פעמים. 
<B>כד,יא</B> ועתה, ברח-לך אל-מקומך; אמרתי כבד אכבדך, והנה מנעך יהוה מכבוד. 
<B>כד,יב</B> ויאמר בלעם, אל-בלק:  הלא, גם אל-מלאכיך אשר-שלחת אלי--דברתי לאמר. 
<B>כד,יג</B> אם-יתן-לי בלק מלא ביתו, כסף וזהב--לא אוכל לעבר את-פי יהוה, לעשות טובה או רעה מלבי:  אשר-ידבר יהוה, אתו אדבר. 
<B>כד,יד</B> ועתה, הנני הולך לעמי; לכה, איעצך, אשר יעשה העם הזה לעמך, באחרית הימים. 
<B>כד,טו</B> וישא משלו, ויאמר:  נאם בלעם בנו בער, ונאם הגבר שתם העין. 
<B>כד,טז</B> נאם, שמע אמרי-אל, וידע, דעת עליון; מחזה שדי יחזה, נפל וגלוי עינים. 
<B>כד,יז</B> אראנו ולא עתה, אשורנו ולא קרוב; דרך כוכב מיעקב, וקם שבט מישראל, ומחץ פאתי מואב, וקרקר כל-בני-שת. 
<B>כד,יח</B> והיה אדום ירשה, והיה ירשה שעיר--איביו; וישראל, עשה חיל. 
<B>כד,יט</B> וירד, מיעקב; והאביד שריד, מעיר. 
<B>כד,כ</B> וירא, את-עמלק, וישא משלו, ויאמר:  ראשית גוים עמלק, ואחריתו עדי אבד. 
<B>כד,כא</B> וירא, את-הקיני, וישא משלו, ויאמר:  איתן, מושבך, ושים בסלע, קנך. 
<B>כד,כב</B> כי אם-יהיה, לבער קין--עד-מה, אשור תשבך. 
<B>כד,כג</B> וישא משלו, ויאמר:  אוי, מי יחיה משמו אל. 
<B>כד,כד</B> וצים מיד כתים, וענו אשור וענו-עבר; וגם-הוא, עדי אבד. 
<B>כד,כה</B> ויקם בלעם, וילך וישב למקמו; וגם-בלק, הלך לדרכו.  {פ}</P>

<P><B>כה,א</B> וישב ישראל, בשטים; ויחל העם, לזנות אל-בנות מואב. 
<B>כה,ב</B> ותקראן לעם, לזבחי אלהיהן; ויאכל העם, וישתחוו לאלהיהן. 
<B>כה,ג</B> ויצמד ישראל, לבעל פעור; ויחר-אף יהוה, בישראל. 
<B>כה,ד</B> ויאמר יהוה אל-משה, קח את-כל-ראשי העם, והוקע אותם ליהוה, נגד השמש; וישב חרון אף-יהוה, מישראל. 
<B>כה,ה</B> ויאמר משה, אל-שפטי ישראל:  הרגו איש אנשיו, הנצמדים לבעל פעור. 
<B>כה,ו</B> והנה איש מבני ישראל בא, ויקרב אל-אחיו את-המדינית, לעיני משה, ולעיני כל-עדת בני-ישראל; והמה בכים, פתח אהל מועד. 
<B>כה,ז</B> וירא, פינחס בן-אלעזר, בן-אהרן, הכהן; ויקם מתוך העדה, ויקח רמח בידו. 
<B>כה,ח</B> ויבא אחר איש-ישראל אל-הקבה, וידקר את-שניהם--את איש ישראל, ואת-האשה אל-קבתה; ותעצר, המגפה, מעל, בני ישראל. 
<B>כה,ט</B> ויהיו, המתים במגפה--ארבעה ועשרים, אלף.  {פ}</P>

<P><B>כה,י</B> וידבר יהוה, אל-משה לאמר. 
<B>כה,יא</B> פינחס בן-אלעזר בן-אהרן הכהן, השיב את-חמתי מעל בני-ישראל, בקנאו את-קנאתי, בתוכם; ולא-כליתי את-בני-ישראל, בקנאתי. 
<B>כה,יב</B> לכן, אמר:  הנני נתן לו את-בריתי, שלום. 
<B>כה,יג</B> והיתה לו ולזרעו אחריו, ברית כהנת עולם--תחת, אשר קנא לאלהיו, ויכפר, על-בני ישראל. 
<B>כה,יד</B> ושם איש ישראל המכה, אשר הכה את-המדינית--זמרי, בן-סלוא:  נשיא בית-אב, לשמעני. 
<B>כה,טו</B> ושם האשה המכה המדינית, כזבי בת-צור:  ראש אמות בית-אב במדין, הוא.  {פ}</P>

<P><B>כה,טז</B> וידבר יהוה, אל-משה לאמר. 
<B>כה,יז</B> צרור, את-המדינים; והכיתם, אותם. 
<B>כה,יח</B> כי צררים הם לכם, בנכליהם אשר-נכלו לכם על-דבר-פעור; ועל-דבר כזבי בת-נשיא מדין, אחתם, המכה ביום-המגפה, על-דבר-פעור. 
<B>כו,א</B> ויהי, אחרי המגפה;  {פ}</P><P>ויאמר יהוה אל-משה, ואל אלעזר בן-אהרן הכהן לאמר. 
<B>כו,ב</B> שאו את-ראש כל-עדת בני-ישראל, מבן עשרים שנה ומעלה--לבית אבתם:  כל-יצא צבא, בישראל. 
<B>כו,ג</B> וידבר משה ואלעזר הכהן, אתם--בערבת מואב:  על-ירדן ירחו, לאמר. 
<B>כו,ד</B> מבן עשרים שנה, ומעלה, כאשר צוה יהוה את-משה ובני ישראל, היצאים מארץ מצרים. 
<B>כו,ה</B> ראובן, בכור ישראל; בני ראובן, חנוך משפחת החנכי, לפלוא, משפחת הפלאי. 
<B>כו,ו</B> לחצרן, משפחת החצרוני; לכרמי, משפחת הכרמי. 
<B>כו,ז</B> אלה, משפחת הראובני; ויהיו פקדיהם, שלשה וארבעים אלף, ושבע מאות, ושלשים. 
<B>כו,ח</B> ובני פלוא, אליאב. 
<B>כו,ט</B> ובני אליאב, נמואל ודתן ואבירם:  הוא-דתן ואבירם קרואי (קריאי) העדה, אשר הצו על-משה ועל-אהרן בעדת-קרח, בהצתם, על-יהוה. 
<B>כו,י</B> ותפתח הארץ את-פיה, ותבלע אתם ואת-קרח--במות העדה:  באכל האש, את חמשים ומאתים איש, ויהיו, לנס. 
<B>כו,יא</B> ובני-קרח, לא-מתו.  {ס}</P>

<P><B>כו,יב</B> בני שמעון, למשפחתם--לנמואל משפחת הנמואלי, לימין משפחת הימיני; ליכין, משפחת היכיני. 
<B>כו,יג</B> לזרח, משפחת הזרחי; לשאול, משפחת השאולי. 
<B>כו,יד</B> אלה, משפחת השמעני--שנים ועשרים אלף, ומאתים.  {ס}</P>

<P><B>כו,טו</B> בני גד, למשפחתם--לצפון משפחת הצפוני, לחגי משפחת החגי; לשוני, משפחת השוני. 
<B>כו,טז</B> לאזני, משפחת האזני; לערי, משפחת הערי. 
<B>כו,יז</B> לארוד, משפחת הארודי; לאראלי--משפחת, האראלי. 
<B>כו,יח</B> אלה משפחת בני-גד, לפקדיהם--ארבעים אלף, וחמש מאות.  {ס}</P>

<P><B>כו,יט</B> בני יהודה, ער ואונן; וימת ער ואונן, בארץ כנען. 
<B>כו,כ</B> ויהיו בני-יהודה, למשפחתם--לשלה משפחת השלני, לפרץ משפחת הפרצי; לזרח, משפחת הזרחי. 
<B>כו,כא</B> ויהיו בני-פרץ--לחצרן, משפחת החצרני; לחמול, משפחת החמולי. 
<B>כו,כב</B> אלה משפחת יהודה, לפקדיהם--ששה ושבעים אלף, וחמש מאות.  {ס}</P>

<P><B>כו,כג</B> בני יששכר, למשפחתם--תולע, משפחת התולעי; לפוה, משפחת הפוני. 
<B>כו,כד</B> לישוב, משפחת הישבי; לשמרן, משפחת השמרני. 
<B>כו,כה</B> אלה משפחת יששכר, לפקדיהם--ארבעה וששים אלף, ושלש מאות.  {ס}</P>

<P><B>כו,כו</B> בני זבולן, למשפחתם--לסרד משפחת הסרדי, לאלון משפחת האלני; ליחלאל--משפחת, היחלאלי. 
<B>כו,כז</B> אלה משפחת הזבולני, לפקדיהם--ששים אלף, וחמש מאות.  {ס}</P>

<P><B>כו,כח</B> בני יוסף, למשפחתם--מנשה, ואפרים. 
<B>כו,כט</B> בני מנשה, למכיר משפחת המכירי, ומכיר, הוליד את-גלעד; לגלעד, משפחת הגלעדי. 
<B>כו,ל</B> אלה, בני גלעד--איעזר, משפחת האיעזרי; לחלק, משפחת החלקי. 
<B>כו,לא</B> ואשריאל--משפחת, האשראלי; ושכם, משפחת השכמי. 
<B>כו,לב</B> ושמידע, משפחת השמידעי; וחפר, משפחת החפרי. 
<B>כו,לג</B> וצלפחד בן-חפר, לא-היו לו בנים--כי אם-בנות:  ושם, בנות צלפחד--מחלה ונעה, חגלה מלכה ותרצה. 
<B>כו,לד</B> אלה, משפחת מנשה; ופקדיהם, שנים וחמשים אלף ושבע מאות.  {ס}</P>

<P><B>כו,לה</B> אלה בני-אפרים, למשפחתם--לשותלח משפחת השתלחי, לבכר משפחת הבכרי; לתחן, משפחת התחני. 
<B>כו,לו</B> ואלה, בני שותלח--לערן, משפחת הערני. 
<B>כו,לז</B> אלה משפחת בני-אפרים לפקדיהם, שנים ושלשים אלף וחמש מאות; אלה בני-יוסף, למשפחתם.  {ס}</P>

<P><B>כו,לח</B> בני בנימן, למשפחתם--לבלע משפחת הבלעי, לאשבל משפחת האשבלי; לאחירם, משפחת האחירמי. 
<B>כו,לט</B> לשפופם, משפחת השופמי; לחופם, משפחת החופמי. 
<B>כו,מ</B> ויהיו בני-בלע, ארד ונעמן--משפחת, הארדי, לנעמן, משפחת הנעמי. 
<B>כו,מא</B> אלה בני-בנימן, למשפחתם; ופקדיהם, חמשה וארבעים אלף ושש מאות.  {ס}</P>

<P><B>כו,מב</B> אלה בני-דן, למשפחתם--לשוחם, משפחת השוחמי; אלה משפחת דן, למשפחתם. 
<B>כו,מג</B> כל-משפחת השוחמי, לפקדיהם--ארבעה וששים אלף, וארבע מאות.  {ס}</P>

<P><B>כו,מד</B> בני אשר, למשפחתם--לימנה משפחת הימנה, לישוי משפחת הישוי; לבריעה, משפחת הבריעי. 
<B>כו,מה</B> לבני בריעה--לחבר, משפחת החברי; למלכיאל--משפחת, המלכיאלי. 
<B>כו,מו</B> ושם בת-אשר, שרח. 
<B>כו,מז</B> אלה משפחת בני-אשר, לפקדיהם--שלשה וחמשים אלף, וארבע מאות.  {ס}</P>

<P><B>כו,מח</B> בני נפתלי, למשפחתם--ליחצאל, משפחת היחצאלי; לגוני, משפחת הגוני. 
<B>כו,מט</B> ליצר, משפחת היצרי; לשלם, משפחת השלמי. 
<B>כו,נ</B> אלה משפחת נפתלי, למשפחתם; ופקדיהם, חמשה וארבעים אלף וארבע מאות. 
<B>כו,נא</B> אלה, פקודי בני ישראל--שש-מאות אלף, ואלף; שבע מאות, ושלשים.  {פ}</P>

<P><B>כו,נב</B> וידבר יהוה, אל-משה לאמר. 
<B>כו,נג</B> לאלה, תחלק הארץ בנחלה--במספר שמות. 
<B>כו,נד</B> לרב, תרבה נחלתו, ולמעט, תמעיט נחלתו:  איש לפי פקדיו, יתן נחלתו. 
<B>כו,נה</B> אך-בגורל, יחלק את-הארץ:  לשמות מטות-אבתם, ינחלו. 
<B>כו,נו</B> על-פי, הגורל, תחלק, נחלתו--בין רב, למעט.  {ס}</P>

<P><B>כו,נז</B> ואלה פקודי הלוי, למשפחתם--לגרשון משפחת הגרשני, לקהת משפחת הקהתי; למררי, משפחת המררי. 
<B>כו,נח</B> אלה משפחת לוי, משפחת הלבני משפחת החברני משפחת המחלי משפחת המושי, משפחת, הקרחי; וקהת, הולד את-עמרם. 
<B>כו,נט</B> ושם אשת עמרם, יוכבד בת-לוי, אשר ילדה אתה ללוי, במצרים; ותלד לעמרם, את-אהרן ואת-משה, ואת, מרים אחתם. 
<B>כו,ס</B> ויולד לאהרן, את-נדב ואת-אביהוא, את-אלעזר, ואת-איתמר. 
<B>כו,סא</B> וימת נדב, ואביהוא, בהקריבם אש-זרה, לפני יהוה. 
<B>כו,סב</B> ויהיו פקדיהם, שלשה ועשרים אלף--כל-זכר, מבן-חדש ומעלה:  כי לא התפקדו, בתוך בני ישראל, כי לא-נתן להם נחלה, בתוך בני ישראל. 
<B>כו,סג</B> אלה פקודי משה, ואלעזר הכהן--אשר פקדו את-בני ישראל, בערבת מואב, על, ירדן ירחו. 
<B>כו,סד</B> ובאלה, לא-היה איש, מפקודי משה, ואהרן הכהן--אשר פקדו את-בני ישראל, במדבר סיני. 
<B>כו,סה</B> כי-אמר יהוה להם, מות ימתו במדבר; ולא-נותר מהם, איש--כי אם-כלב בן-יפנה, ויהושע בן-נון.  {ס}</P>

<P><B>כז,א</B> ותקרבנה בנות צלפחד, בן-חפר בן-גלעד בן-מכיר בן-מנשה, למשפחת, מנשה בן-יוסף; ואלה, שמות בנתיו--מחלה נעה, וחגלה ומלכה ותרצה. 
<B>כז,ב</B> ותעמדנה לפני משה, ולפני אלעזר הכהן, ולפני הנשיאם, וכל-העדה--פתח אהל-מועד, לאמר. 
<B>כז,ג</B> אבינו, מת במדבר, והוא לא-היה בתוך העדה הנועדים על-יהוה, בעדת-קרח:  כי-בחטאו מת, ובנים לא-היו לו. 
<B>כז,ד</B> למה יגרע שם-אבינו מתוך משפחתו, כי אין לו בן; תנה-לנו אחזה, בתוך אחי אבינו. 
<B>כז,ה</B> ויקרב משה את-משפט<BIG>ן</BIG>, לפני יהוה.  {פ}</P>

<P><B>כז,ו</B> ויאמר יהוה, אל-משה לאמר. 
<B>כז,ז</B> כן, בנות צלפחד דברת--נתן תתן להם אחזת נחלה, בתוך אחי אביהם; והעברת את-נחלת אביהן, להן. 
<B>כז,ח</B> ואל-בני ישראל, תדבר לאמר:  איש כי-ימות, ובן אין לו--והעברתם את-נחלתו, לבתו. 
<B>כז,ט</B> ואם-אין לו, בת--ונתתם את-נחלתו, לאחיו. 
<B>כז,י</B> ואם-אין לו, אחים--ונתתם את-נחלתו, לאחי אביו. 
<B>כז,יא</B> ואם-אין אחים, לאביו--ונתתם את-נחלתו לשארו הקרב אליו ממשפחתו, וירש אתה; והיתה לבני ישראל, לחקת משפט, כאשר צוה יהוה, את-משה.  {פ}</P>

<P><B>כז,יב</B> ויאמר יהוה אל-משה, עלה אל-הר העברים הזה; וראה, את-הארץ, אשר נתתי, לבני ישראל. 
<B>כז,יג</B> וראיתה אתה, ונאספת אל-עמיך גם-אתה, כאשר נאסף, אהרן אחיך. 
<B>כז,יד</B> כאשר מריתם פי במדבר-צן, במריבת העדה, להקדישני במים, לעיניהם:  הם מי-מריבת קדש, מדבר-צן.  {ס}</P>

<P><B>כז,טו</B> וידבר משה, אל-יהוה לאמר. 
<B>כז,טז</B> יפקד יהוה, אלהי הרוחת לכל-בשר, איש, על-העדה. 
<B>כז,יז</B> אשר-יצא לפניהם, ואשר יבא לפניהם, ואשר יוציאם, ואשר יביאם; ולא תהיה, עדת יהוה, כצאן, אשר אין-להם רעה. 
<B>כז,יח</B> ויאמר יהוה אל-משה, קח-לך את-יהושע בן-נון--איש, אשר-רוח בו; וסמכת את-ידך, עליו. 
<B>כז,יט</B> והעמדת אתו, לפני אלעזר הכהן, ולפני, כל-העדה; וצויתה אתו, לעיניהם. 
<B>כז,כ</B> ונתתה מהודך, עליו--למען ישמעו, כל-עדת בני ישראל. 
<B>כז,כא</B> ולפני אלעזר הכהן יעמד, ושאל לו במשפט האורים לפני יהוה:  על-פיו יצאו ועל-פיו יבאו, הוא וכל-בני-ישראל אתו--וכל-העדה. 
<B>כז,כב</B> ויעש משה, כאשר צוה יהוה אתו; ויקח את-יהושע, ויעמדהו לפני אלעזר הכהן, ולפני, כל-העדה. 
<B>כז,כג</B> ויסמך את-ידיו עליו, ויצוהו, כאשר דבר יהוה, ביד-משה.  {פ}</P>

<P><B>כח,א</B> וידבר יהוה, אל-משה לאמר. 
<B>כח,ב</B> צו את-בני ישראל, ואמרת אלהם:  את-קרבני לחמי לאשי, ריח ניחחי, תשמרו, להקריב לי במועדו. 
<B>כח,ג</B> ואמרת להם--זה האשה, אשר תקריבו ליהוה:  כבשים בני-שנה תמימם שנים ליום, עלה תמיד. 
<B>כח,ד</B> את-הכבש אחד, תעשה בבקר; ואת הכבש השני, תעשה בין הערבים. 
<B>כח,ה</B> ועשירית האיפה סלת, למנחה, בלולה בשמן כתית, רביעת ההין. 
<B>כח,ו</B> עלת, תמיד--העשיה, בהר סיני, לריח ניחח, אשה ליהוה. 
<B>כח,ז</B> ונסכו רביעת ההין, לכבש האחד; בקדש, הסך נסך שכר--ליהוה. 
<B>כח,ח</B> ואת הכבש השני, תעשה בין הערבים:  כמנחת הבקר וכנסכו תעשה, אשה ריח ניחח ליהוה.  {פ}</P>

<P><B>כח,ט</B> וביום, השבת--שני-כבשים בני-שנה, תמימם; ושני עשרנים, סלת מנחה בלולה בשמן--ונסכו. 
<B>כח,י</B> עלת שבת, בשבתו, על-עלת התמיד, ונסכה.  {פ}</P>

<P><B>כח,יא</B> ובראשי, חדשיכם--תקריבו עלה, ליהוה:  פרים בני-בקר שנים ואיל אחד, כבשים בני-שנה שבעה תמימם. 
<B>כח,יב</B> ושלשה עשרנים, סלת מנחה בלולה בשמן, לפר, האחד; ושני עשרנים, סלת מנחה בלולה בשמן, לאיל, האחד. 
<B>כח,יג</B> ועשרן עשרון, סלת מנחה בלולה בשמן, לכבש, האחד; עלה ריח ניחח, אשה ליהוה. 
<B>כח,יד</B> ונסכיהם, חצי ההין יהיה לפר ושלישת ההין לאיל ורביעת ההין לכבש--יין:  זאת עלת חדש בחדשו, לחדשי השנה. 
<B>כח,טו</B> ושעיר עזים אחד לחטאת, ליהוה, על-עלת התמיד יעשה, ונסכו.  {ס}</P>

<P><B>כח,טז</B> ובחדש הראשון, בארבעה עשר יום--לחדש:  פסח, ליהוה. 
<B>כח,יז</B> ובחמשה עשר יום לחדש הזה, חג:  שבעת ימים, מצות יאכל. 
<B>כח,יח</B> ביום הראשון, מקרא-קדש:  כל-מלאכת עבדה, לא תעשו. 
<B>כח,יט</B> והקרבתם אשה עלה ליהוה, פרים בני-בקר שנים ואיל אחד; ושבעה כבשים בני שנה, תמימם יהיו לכם. 
<B>כח,כ</B> ומנחתם--סלת, בלולה בשמן:  שלשה עשרנים לפר, ושני עשרנים לאיל--תעשו. 
<B>כח,כא</B> עשרון עשרון, תעשה, לכבש, האחד--לשבעת, הכבשים. 
<B>כח,כב</B> ושעיר חטאת, אחד, לכפר, עליכם. 
<B>כח,כג</B> מלבד עלת הבקר, אשר לעלת התמיד--תעשו, את-אלה. 
<B>כח,כד</B> כאלה תעשו ליום, שבעת ימים--לחם אשה ריח-ניחח, ליהוה; על-עולת התמיד יעשה, ונסכו. 
<B>כח,כה</B> וביום, השביעי--מקרא-קדש, יהיה לכם:  כל-מלאכת עבדה, לא תעשו.  {ס}</P>

<P><B>כח,כו</B> וביום הבכורים, בהקריבכם מנחה חדשה ליהוה--בשבעתיכם:  מקרא-קדש יהיה לכם, כל-מלאכת עבדה לא תעשו. 
<B>כח,כז</B> והקרבתם עולה לריח ניחח, ליהוה--פרים בני-בקר שנים, איל אחד; שבעה כבשים, בני שנה. 
<B>כח,כח</B> ומנחתם--סלת, בלולה בשמן:  שלשה עשרנים, לפר האחד, שני עשרנים, לאיל האחד. 
<B>כח,כט</B> עשרון, עשרון, לכבש, האחד--לשבעת, הכבשים. 
<B>כח,ל</B> שעיר עזים, אחד, לכפר, עליכם. 
<B>כח,לא</B> מלבד עלת התמיד, ומנחתו--תעשו; תמימם יהיו-לכם, ונסכיהם.  {פ}</P>

<P><B>כט,א</B> ובחדש השביעי באחד לחדש, מקרא-קדש יהיה לכם--כל-מלאכת עבדה, לא תעשו:  יום תרועה, יהיה לכם. 
<B>כט,ב</B> ועשיתם עלה לריח ניחח, ליהוה--פר בן-בקר אחד, איל אחד; כבשים בני-שנה שבעה, תמימם. 
<B>כט,ג</B> ומנחתם--סלת, בלולה בשמן:  שלשה עשרנים לפר, שני עשרנים לאיל. 
<B>כט,ד</B> ועשרון אחד, לכבש האחד, לשבעת, הכבשים. 
<B>כט,ה</B> ושעיר-עזים אחד, חטאת, לכפר, עליכם. 
<B>כט,ו</B> מלבד עלת החדש ומנחתה, ועלת התמיד ומנחתה, ונסכיהם, כמשפטם:  לריח ניחח, אשה ליהוה.  {ס}</P>

<P><B>כט,ז</B> ובעשור לחדש השביעי הזה, מקרא-קדש יהיה לכם, ועניתם, את-נפשתיכם; כל-מלאכה, לא תעשו. 
<B>כט,ח</B> והקרבתם עלה ליהוה ריח ניחח, פר בן-בקר אחד איל אחד; כבשים בני-שנה שבעה, תמימם יהיו לכם. 
<B>כט,ט</B> ומנחתם--סלת, בלולה בשמן:  שלשה עשרנים, לפר, שני עשרנים, לאיל האחד. 
<B>כט,י</B> עשרון, עשרון, לכבש, האחד--לשבעת, הכבשים. 
<B>כט,יא</B> שעיר-עזים אחד, חטאת; מלבד חטאת הכפרים, ועלת התמיד, ומנחתה, ונסכיהם.  {ס}</P>

<P><B>כט,יב</B> ובחמשה עשר יום לחדש השביעי, מקרא-קדש יהיה לכם--כל-מלאכת עבדה, לא תעשו; וחגתם חג ליהוה, שבעת ימים. 
<B>כט,יג</B> והקרבתם עלה אשה ריח ניחח, ליהוה--פרים בני-בקר שלשה עשר, אילם שנים; כבשים בני-שנה ארבעה עשר, תמימם יהיו. 
<B>כט,יד</B> ומנחתם--סלת, בלולה בשמן:  שלשה עשרנים לפר האחד, לשלשה עשר פרים, שני עשרנים לאיל האחד, לשני האילם. 
<B>כט,טו</B> ועשרון, עשרון, לכבש, האחד--לארבעה עשר, כבשים. 
<B>כט,טז</B> ושעיר-עזים אחד, חטאת; מלבד עלת התמיד, מנחתה ונסכה.  {ס}</P>

<P><B>כט,יז</B> וביום השני, פרים בני-בקר שנים עשר--אילם שנים; כבשים בני-שנה ארבעה עשר, תמימם. 
<B>כט,יח</B> ומנחתם ונסכיהם לפרים לאילם ולכבשים, במספרם--כמשפט. 
<B>כט,יט</B> ושעיר-עזים אחד, חטאת; מלבד עלת התמיד, ומנחתה ונסכיהם.  {ס}</P>

<P><B>כט,כ</B> וביום השלישי פרים עשתי-עשר, אילם שנים; כבשים בני-שנה ארבעה עשר, תמימם. 
<B>כט,כא</B> ומנחתם ונסכיהם לפרים לאילם ולכבשים, במספרם--כמשפט. 
<B>כט,כב</B> ושעיר חטאת, אחד; מלבד עלת התמיד, ומנחתה ונסכה.  {ס}</P>

<P><B>כט,כג</B> וביום הרביעי פרים עשרה, אילם שנים; כבשים בני-שנה ארבעה עשר, תמימם. 
<B>כט,כד</B> מנחתם ונסכיהם לפרים לאילם ולכבשים, במספרם--כמשפט. 
<B>כט,כה</B> ושעיר-עזים אחד, חטאת; מלבד עלת התמיד, מנחתה ונסכה.  {ס}</P>

<P><B>כט,כו</B> וביום החמישי פרים תשעה, אילם שנים; כבשים בני-שנה ארבעה עשר, תמימם. 
<B>כט,כז</B> ומנחתם ונסכיהם לפרים לאילם ולכבשים, במספרם--כמשפט. 
<B>כט,כח</B> ושעיר חטאת, אחד; מלבד עלת התמיד, ומנחתה ונסכה.  {ס}</P>

<P><B>כט,כט</B> וביום הששי פרים שמנה, אילם שנים; כבשים בני-שנה ארבעה עשר, תמימם. 
<B>כט,ל</B> ומנחתם ונסכיהם לפרים לאילם ולכבשים, במספרם--כמשפט. 
<B>כט,לא</B> ושעיר חטאת, אחד; מלבד עלת התמיד, מנחתה ונסכיה.  {ס}</P>

<P><B>כט,לב</B> וביום השביעי פרים שבעה, אילם שנים; כבשים בני-שנה ארבעה עשר, תמימם. 
<B>כט,לג</B> ומנחתם ונסכהם לפרים לאילם ולכבשים, במספרם--כמשפטם. 
<B>כט,לד</B> ושעיר חטאת, אחד; מלבד עלת התמיד, מנחתה ונסכה.  {ס}</P>

<P><B>כט,לה</B> ביום, השמיני--עצרת, תהיה לכם:  כל-מלאכת עבדה, לא תעשו. 
<B>כט,לו</B> והקרבתם עלה אשה ריח ניחח, ליהוה--פר אחד, איל אחד; כבשים בני-שנה שבעה, תמימם. 
<B>כט,לז</B> מנחתם ונסכיהם, לפר לאיל ולכבשים במספרם--כמשפט. 
<B>כט,לח</B> ושעיר חטאת, אחד; מלבד עלת התמיד, ומנחתה ונסכה. 
<B>כט,לט</B> אלה תעשו ליהוה, במועדיכם--לבד מנדריכם ונדבתיכם, לעלתיכם ולמנחתיכם, ולנסכיכם, ולשלמיכם. 
<B>ל,א</B> ויאמר משה, אל-בני ישראל, ככל אשר-צוה יהוה, את-משה.  {פ}</P>

<P><B>ל,ב</B> וידבר משה אל-ראשי המטות, לבני ישראל לאמר:  זה הדבר, אשר צוה יהוה. 
<B>ל,ג</B> איש כי-ידר נדר ליהוה, או-השבע שבעה לאסר אסר על-נפשו--לא יחל, דברו:  ככל-היצא מפיו, יעשה. 
<B>ל,ד</B> ואשה, כי-תדר נדר ליהוה, ואסרה אסר בבית אביה, בנעריה. 
<B>ל,ה</B> ושמע אביה את-נדרה, ואסרה אשר אסרה על-נפשה, והחריש לה, אביה--וקמו, כל-נדריה, וכל-אסר אשר-אסרה על-נפשה, יקום. 
<B>ל,ו</B> ואם-הניא אביה אתה, ביום שמעו--כל-נדריה ואסריה אשר-אסרה על-נפשה, לא יקום; ויהוה, יסלח-לה, כי-הניא אביה, אתה. 
<B>ל,ז</B> ואם-היו תהיה לאיש, ונדריה עליה, או מבטא שפתיה, אשר אסרה על-נפשה. 
<B>ל,ח</B> ושמע אישה ביום שמעו, והחריש לה:  וקמו נדריה, ואסרה אשר-אסרה על-נפשה--יקמו. 
<B>ל,ט</B> ואם ביום שמע אישה, יניא אותה, והפר את-נדרה אשר עליה, ואת מבטא שפתיה אשר אסרה על-נפשה--ויהוה, יסלח-לה. 
<B>ל,י</B> ונדר אלמנה, וגרושה--כל אשר-אסרה על-נפשה, יקום עליה. 
<B>ל,יא</B> ואם-בית אישה, נדרה, או-אסרה אסר על-נפשה, בשבעה. 
<B>ל,יב</B> ושמע אישה והחרש לה, לא הניא אתה--וקמו, כל-נדריה, וכל-אסר אשר-אסרה על-נפשה, יקום. 
<B>ל,יג</B> ואם-הפר יפר אתם אישה, ביום שמעו--כל-מוצא שפתיה לנדריה ולאסר נפשה, לא יקום:  אישה הפרם, ויהוה יסלח-לה. 
<B>ל,יד</B> כל-נדר וכל-שבעת אסר, לענת נפש--אישה יקימנו, ואישה יפרנו. 
<B>ל,טו</B> ואם-החרש יחריש לה אישה, מיום אל-יום, והקים את-כל-נדריה, או את-כל-אסריה אשר עליה--הקים אתם, כי-החרש לה ביום שמעו. 
<B>ל,טז</B> ואם-הפר יפר אתם, אחרי שמעו--ונשא, את-עונה. 
<B>ל,יז</B> אלה החקים, אשר צוה יהוה את-משה, בין איש, לאשתו--בין-אב לבתו, בנעריה בית אביה.  {פ}</P>

<P><B>לא,א</B> וידבר יהוה, אל-משה לאמר. 
<B>לא,ב</B> נקם, נקמת בני ישראל, מאת, המדינים; אחר, תאסף אל-עמיך. 
<B>לא,ג</B> וידבר משה אל-העם לאמר, החלצו מאתכם אנשים לצבא; ויהיו, על-מדין, לתת נקמת-יהוה, במדין. 
<B>לא,ד</B> אלף, למטה, אלף, למטה--לכל מטות ישראל, תשלחו לצבא. 
<B>לא,ה</B> וימסרו מאלפי ישראל, אלף למטה--שנים-עשר אלף, חלוצי צבא. 
<B>לא,ו</B> וישלח אתם משה אלף למטה, לצבא:  אתם ואת-פינחס בן-אלעזר הכהן, לצבא, וכלי הקדש וחצצרות התרועה, בידו. 
<B>לא,ז</B> ויצבאו, על-מדין, כאשר צוה יהוה, את-משה; ויהרגו, כל-זכר. 
<B>לא,ח</B> ואת-מלכי מדין הרגו על-חלליהם, את-אוי ואת-רקם ואת-צור ואת-חור ואת-רבע--חמשת, מלכי מדין; ואת בלעם בן-בעור, הרגו בחרב. 
<B>לא,ט</B> וישבו בני-ישראל את-נשי מדין, ואת-טפם; ואת כל-בהמתם ואת-כל-מקנהם ואת-כל-חילם, בזזו. 
<B>לא,י</B> ואת כל-עריהם במושבתם, ואת כל-טירתם--שרפו, באש. 
<B>לא,יא</B> ויקחו, את-כל-השלל, ואת, כל-המלקוח--באדם, ובבהמה. 
<B>לא,יב</B> ויבאו אל-משה ואל-אלעזר הכהן ואל-עדת בני-ישראל, את-השבי ואת-המלקוח ואת-השלל--אל-המחנה:  אל-ערבת מואב, אשר על-ירדן ירחו.  {ס}</P>

<P><B>לא,יג</B> ויצאו משה ואלעזר הכהן, וכל-נשיאי העדה--לקראתם:  אל-מחוץ, למחנה. 
<B>לא,יד</B> ויקצף משה, על פקודי החיל, שרי האלפים ושרי המאות, הבאים מצבא המלחמה. 
<B>לא,טו</B> ויאמר אליהם, משה:  החייתם, כל-נקבה. 
<B>לא,טז</B> הן הנה היו לבני ישראל, בדבר בלעם, למסר-מעל ביהוה, על-דבר-פעור; ותהי המגפה, בעדת יהוה. 
<B>לא,יז</B> ועתה, הרגו כל-זכר בטף; וכל-אשה, ידעת איש למשכב זכר--הרגו. 
<B>לא,יח</B> וכל הטף בנשים, אשר לא-ידעו משכב זכר--החיו, לכם. 
<B>לא,יט</B> ואתם, חנו מחוץ למחנה--שבעת ימים:  כל הרג נפש וכל נגע בחלל, תתחטאו ביום השלישי וביום השביעי--אתם, ושביכם. 
<B>לא,כ</B> וכל-בגד וכל-כלי-עור וכל-מעשה עזים, וכל-כלי-עץ--תתחטאו.  {ס}</P>

<P><B>לא,כא</B> ויאמר אלעזר הכהן אל-אנשי הצבא, הבאים למלחמה:  זאת חקת התורה, אשר-צוה יהוה את-משה. 
<B>לא,כב</B> אך את-הזהב, ואת-הכסף; את-הנחשת, את-הברזל, את-הבדיל, ואת-העפרת. 
<B>לא,כג</B> כל-דבר אשר-יבא באש, תעבירו באש וטהר--אך, במי נדה יתחטא; וכל אשר לא-יבא באש, תעבירו במים. 
<B>לא,כד</B> וכבסתם בגדיכם ביום השביעי, וטהרתם; ואחר, תבאו אל-המחנה.  {ס}</P>

<P><B>לא,כה</B> ויאמר יהוה, אל-משה לאמר. 
<B>לא,כו</B> שא, את ראש מלקוח השבי, באדם, ובבהמה--אתה ואלעזר הכהן, וראשי אבות העדה. 
<B>לא,כז</B> וחצית, את-המלקוח, בין תפשי המלחמה, היצאים לצבא--ובין, כל-העדה. 
<B>לא,כח</B> והרמת מכס ליהוה, מאת אנשי המלחמה היצאים לצבא--אחד נפש, מחמש המאות:  מן-האדם, ומן-הבקר, ומן-החמרים, ומן-הצאן. 
<B>לא,כט</B> ממחציתם, תקחו; ונתתה לאלעזר הכהן, תרומת יהוה. 
<B>לא,ל</B> וממחצת בני-ישראל תקח אחד אחז מן-החמשים, מן-האדם מן-הבקר מן-החמרים ומן-הצאן--מכל-הבהמה; ונתתה אתם, ללוים, שמרי, משמרת משכן יהוה. 
<B>לא,לא</B> ויעש משה, ואלעזר הכהן, כאשר צוה יהוה, את-משה. 
<B>לא,לב</B> ויהי, המלקוח--יתר הבז, אשר בזזו עם הצבא:  צאן, שש-מאות אלף ושבעים אלף--וחמשת אלפים. 
<B>לא,לג</B> ובקר, שנים ושבעים אלף. 
<B>לא,לד</B> וחמרים, אחד וששים אלף. 
<B>לא,לה</B> ונפש אדם--מן-הנשים, אשר לא-ידעו משכב זכר:  כל-נפש, שנים ושלשים אלף. 
<B>לא,לו</B> ותהי, המחצה--חלק, היצאים בצבא:  מספר הצאן, שלש-מאות אלף ושלשים אלף, ושבעת אלפים, וחמש מאות. 
<B>לא,לז</B> ויהי המכס ליהוה, מן-הצאן--שש מאות, חמש ושבעים. 
<B>לא,לח</B> והבקר--ששה ושלשים, אלף; ומכסם ליהוה, שנים ושבעים. 
<B>לא,לט</B> וחמרים, שלשים אלף וחמש מאות; ומכסם ליהוה, אחד וששים. 
<B>לא,מ</B> ונפש אדם, ששה עשר אלף; ומכסם, ליהוה--שנים ושלשים, נפש. 
<B>לא,מא</B> ויתן משה, את-מכס תרומת יהוה, לאלעזר, הכהן--כאשר צוה יהוה, את-משה. 
<B>לא,מב</B> וממחצית, בני ישראל, אשר חצה משה, מן-האנשים הצבאים. 
<B>לא,מג</B> ותהי מחצת העדה, מן-הצאן--שלש-מאות אלף ושלשים אלף, שבעת אלפים וחמש מאות. 
<B>לא,מד</B> ובקר, ששה ושלשים אלף. 
<B>לא,מה</B> וחמרים, שלשים אלף וחמש מאות. 
<B>לא,מו</B> ונפש אדם, ששה עשר אלף. 
<B>לא,מז</B> ויקח משה ממחצת בני-ישראל, את-האחז אחד מן-החמשים--מן-האדם, ומן-הבהמה; ויתן אתם ללוים, שמרי משמרת משכן יהוה, כאשר צוה יהוה, את-משה. 
<B>לא,מח</B> ויקרבו, אל-משה, הפקדים, אשר לאלפי הצבא--שרי האלפים, ושרי המאות. 
<B>לא,מט</B> ויאמרו, אל-משה, עבדיך נשאו את-ראש אנשי המלחמה, אשר בידנו; ולא-נפקד ממנו, איש. 
<B>לא,נ</B> ונקרב את-קרבן יהוה, איש אשר מצא כלי-זהב אצעדה וצמיד, טבעת, עגיל וכומז--לכפר על-נפשתינו, לפני יהוה. 
<B>לא,נא</B> ויקח משה ואלעזר הכהן, את-הזהב--מאתם:  כל, כלי מעשה. 
<B>לא,נב</B> ויהי כל-זהב התרומה, אשר הרימו ליהוה--ששה עשר אלף שבע-מאות וחמשים, שקל:  מאת שרי האלפים, ומאת שרי המאות. 
<B>לא,נג</B> אנשי, הצבא, בזזו, איש לו. 
<B>לא,נד</B> ויקח משה ואלעזר הכהן, את-הזהב, מאת שרי האלפים, והמאות; ויבאו אתו אל-אהל מועד, זכרון לבני-ישראל לפני יהוה.  {פ}</P>

<P><B>לב,א</B> ומקנה רב, היה לבני ראובן ולבני-גד--עצום מאד; ויראו את-ארץ יעזר, ואת-ארץ גלעד, והנה המקום, מקום מקנה. 
<B>לב,ב</B> ויבאו בני-גד, ובני ראובן; ויאמרו אל-משה ואל-אלעזר הכהן, ואל-נשיאי העדה לאמר. 
<B>לב,ג</B> עטרות ודיבן ויעזר ונמרה, וחשבון ואלעלה, ושבם ונבו, ובען. 
<B>לב,ד</B> הארץ, אשר הכה יהוה לפני עדת ישראל--ארץ מקנה, הוא; ולעבדיך, מקנה.  {ס}</P>

<P><B>לב,ה</B> ויאמרו, אם-מצאנו חן בעיניך--יתן את-הארץ הזאת לעבדיך, לאחזה:  אל-תעברנו, את-הירדן. 
<B>לב,ו</B> ויאמר משה, לבני-גד ולבני ראובן:  האחיכם, יבאו למלחמה, ואתם, תשבו פה. 
<B>לב,ז</B> ולמה תנואון (תניאון), את-לב בני ישראל--מעבר, אל-הארץ, אשר-נתן להם, יהוה. 
<B>לב,ח</B> כה עשו, אבתיכם, בשלחי אתם מקדש ברנע, לראות את-הארץ. 
<B>לב,ט</B> ויעלו עד-נחל אשכול, ויראו את-הארץ, ויניאו, את-לב בני ישראל--לבלתי-בא, אל-הארץ, אשר-נתן להם, יהוה. 
<B>לב,י</B> ויחר-אף יהוה, ביום ההוא; וישבע, לאמר. 
<B>לב,יא</B> אם-יראו האנשים העלים ממצרים, מבן עשרים שנה ומעלה, את האדמה, אשר נשבעתי לאברהם ליצחק וליעקב:  כי לא-מלאו, אחרי. 
<B>לב,יב</B> בלתי כלב בן-יפנה, הקנזי, ויהושע, בן-נון:  כי מלאו, אחרי יהוה. 
<B>לב,יג</B> ויחר-אף יהוה, בישראל, וינעם במדבר, ארבעים שנה--עד-תם, כל-הדור, העשה הרע, בעיני יהוה. 
<B>לב,יד</B> והנה קמתם, תחת אבתיכם--תרבות, אנשים חטאים:  לספות עוד, על חרון אף-יהוה--אל-ישראל. 
<B>לב,טו</B> כי תשובן, מאחריו, ויסף עוד, להניחו במדבר; ושחתם, לכל-העם הזה.  {ס}</P>

<P><B>לב,טז</B> ויגשו אליו ויאמרו, גדרת צאן נבנה למקננו פה, וערים, לטפנו. 
<B>לב,יז</B> ואנחנו נחלץ חשים, לפני בני ישראל, עד אשר אם-הביאנם, אל-מקומם; וישב טפנו בערי המבצר, מפני ישבי הארץ. 
<B>לב,יח</B> לא נשוב, אל-בתינו--עד, התנחל בני ישראל, איש, נחלתו. 
<B>לב,יט</B> כי לא ננחל אתם, מעבר לירדן והלאה:  כי באה נחלתנו אלינו, מעבר הירדן מזרחה.  {פ}</P>

<P><B>לב,כ</B> ויאמר אליהם משה, אם-תעשון את-הדבר הזה:  אם-תחלצו לפני יהוה, למלחמה. 
<B>לב,כא</B> ועבר לכם כל-חלוץ את-הירדן, לפני יהוה, עד הורישו את-איביו, מפניו. 
<B>לב,כב</B> ונכבשה הארץ לפני יהוה, ואחר תשבו--והייתם נקים מיהוה, ומישראל; והיתה הארץ הזאת לכם, לאחזה--לפני יהוה. 
<B>לב,כג</B> ואם-לא תעשון כן, הנה חטאתם ליהוה; ודעו, חטאתכם, אשר תמצא, אתכם. 
<B>לב,כד</B> בנו-לכם ערים לטפכם, וגדרת לצנאכם; והיצא מפיכם, תעשו. 
<B>לב,כה</B> ויאמר בני-גד ובני ראובן, אל-משה לאמר:  עבדיך יעשו, כאשר אדני מצוה. 
<B>לב,כו</B> טפנו נשינו, מקננו וכל-בהמתנו--יהיו-שם, בערי הגלעד. 
<B>לב,כז</B> ועבדיך יעברו כל-חלוץ צבא, לפני יהוה--למלחמה:  כאשר אדני, דבר. 
<B>לב,כח</B> ויצו להם, משה, את אלעזר הכהן, ואת יהושע בן-נון; ואת-ראשי אבות המטות, לבני ישראל. 
<B>לב,כט</B> ויאמר משה אלהם, אם-יעברו בני-גד ובני-ראובן אתכם את-הירדן כל-חלוץ למלחמה לפני יהוה, ונכבשה הארץ, לפניכם--ונתתם להם את-ארץ הגלעד, לאחזה. 
<B>לב,ל</B> ואם-לא יעברו חלוצים, אתכם--ונאחזו בתככם, בארץ כנען. 
<B>לב,לא</B> ויענו בני-גד ובני ראובן, לאמר:  את אשר דבר יהוה אל-עבדיך, כן נעשה. 
<B>לב,לב</B> נחנו נעבר חלוצים לפני יהוה, ארץ כנען; ואתנו אחזת נחלתנו, מעבר לירדן. 
<B>לב,לג</B> ויתן להם משה לבני-גד ולבני ראובן ולחצי שבט מנשה בן-יוסף, את-ממלכת סיחן מלך האמרי, ואת-ממלכת, עוג מלך הבשן:  הארץ, לעריה בגבלת--ערי הארץ, סביב. 
<B>לב,לד</B> ויבנו בני-גד, את-דיבן ואת-עטרת, ואת, ערער. 
<B>לב,לה</B> ואת-עטרת שופן ואת-יעזר, ויגבהה. 
<B>לב,לו</B> ואת-בית נמרה, ואת-בית הרן:  ערי מבצר, וגדרת צאן. 
<B>לב,לז</B> ובני ראובן בנו, את-חשבון ואת-אלעלא, ואת, קריתים. 
<B>לב,לח</B> ואת-נבו ואת-בעל מעון, מוסבת שם--ואת-שבמה; ויקראו בשמת, את-שמות הערים אשר בנו. 
<B>לב,לט</B> וילכו בני מכיר בן-מנשה, גלעדה--וילכדה; ויורש, את-האמרי אשר-בה. 
<B>לב,מ</B> ויתן משה את-הגלעד, למכיר בן-מנשה; וישב, בה. 
<B>לב,מא</B> ויאיר בן-מנשה הלך, וילכד את-חותיהם; ויקרא אתהן, חות יאיר. 
<B>לב,מב</B> ונבח הלך, וילכד את-קנת ואת-בנתיה; ויקרא לה נבח, בשמו.  {פ}</P>

<P><B>לג,א</B> אלה מסעי בני-ישראל, אשר יצאו מארץ מצרים--לצבאתם:  ביד-משה, ואהרן. 
<B>לג,ב</B> ויכתב משה את-מוצאיהם, למסעיהם--על-פי יהוה; ואלה מסעיהם, למוצאיהם. 
<B>לג,ג</B> ויסעו מרעמסס בחדש הראשון, בחמשה עשר יום לחדש הראשון:  ממחרת הפסח, יצאו בני-ישראל ביד רמה--לעיני, כל-מצרים. 
<B>לג,ד</B> ומצרים מקברים, את אשר הכה יהוה בהם--כל-בכור; ובאלהיהם, עשה יהוה שפטים. 
<B>לג,ה</B> ויסעו בני-ישראל, מרעמסס; ויחנו, בסכת. 
<B>לג,ו</B> ויסעו, מסכת; ויחנו באתם, אשר בקצה המדבר. 
<B>לג,ז</B> ויסעו, מאתם, וישב על-פי החירת, אשר על-פני בעל צפון; ויחנו, לפני מגדל. 
<B>לג,ח</B> ויסעו מפני החירת, ויעברו בתוך-הים המדברה; וילכו דרך שלשת ימים, במדבר אתם, ויחנו, במרה. 
<B>לג,ט</B> ויסעו, ממרה, ויבאו, אילמה; ובאילם שתים עשרה עינת מים, ושבעים תמרים--ויחנו-שם. 
<B>לג,י</B> ויסעו, מאילם; ויחנו, על-ים-סוף. 
<B>לג,יא</B> ויסעו, מים-סוף; ויחנו, במדבר-סין. 
<B>לג,יב</B> ויסעו, ממדבר-סין; ויחנו, בדפקה. 
<B>לג,יג</B> ויסעו, מדפקה; ויחנו, באלוש. 
<B>לג,יד</B> ויסעו, מאלוש; ויחנו, ברפידם, ולא-היה שם מים לעם, לשתות. 
<B>לג,טו</B> ויסעו, מרפידם; ויחנו, במדבר סיני. 
<B>לג,טז</B> ויסעו, ממדבר סיני; ויחנו, בקברת התאוה. 
<B>לג,יז</B> ויסעו, מקברת התאוה; ויחנו, בחצרת. 
<B>לג,יח</B> ויסעו, מחצרת; ויחנו, ברתמה. 
<B>לג,יט</B> ויסעו, מרתמה; ויחנו, ברמן פרץ. 
<B>לג,כ</B> ויסעו, מרמן פרץ; ויחנו, בלבנה. 
<B>לג,כא</B> ויסעו, מלבנה; ויחנו, ברסה. 
<B>לג,כב</B> ויסעו, מרסה; ויחנו, בקהלתה. 
<B>לג,כג</B> ויסעו, מקהלתה; ויחנו, בהר-שפר. 
<B>לג,כד</B> ויסעו, מהר-שפר; ויחנו, בחרדה. 
<B>לג,כה</B> ויסעו, מחרדה; ויחנו, במקהלת. 
<B>לג,כו</B> ויסעו, ממקהלת; ויחנו, בתחת. 
<B>לג,כז</B> ויסעו, מתחת; ויחנו, בתרח. 
<B>לג,כח</B> ויסעו, מתרח; ויחנו, במתקה. 
<B>לג,כט</B> ויסעו, ממתקה; ויחנו, בחשמנה. 
<B>לג,ל</B> ויסעו, מחשמנה; ויחנו, במסרות. 
<B>לג,לא</B> ויסעו, ממסרות; ויחנו, בבני יעקן. 
<B>לג,לב</B> ויסעו, מבני יעקן; ויחנו, בחר הגדגד. 
<B>לג,לג</B> ויסעו, מחר הגדגד; ויחנו, ביטבתה. 
<B>לג,לד</B> ויסעו, מיטבתה; ויחנו, בעברנה. 
<B>לג,לה</B> ויסעו, מעברנה; ויחנו, בעצין גבר. 
<B>לג,לו</B> ויסעו, מעצין גבר; ויחנו במדבר-צן, הוא קדש. 
<B>לג,לז</B> ויסעו, מקדש; ויחנו בהר ההר, בקצה ארץ אדום. 
<B>לג,לח</B> ויעל אהרן הכהן אל-הר ההר, על-פי יהוה--וימת שם:  בשנת הארבעים, לצאת בני-ישראל מארץ מצרים, בחדש החמישי, באחד לחדש. 
<B>לג,לט</B> ואהרן, בן-שלש ועשרים ומאת שנה, במתו, בהר ההר.  {ס}</P>

<P><B>לג,מ</B> וישמע, הכנעני מלך ערד, והוא-ישב בנגב, בארץ כנען--בבא, בני ישראל. 
<B>לג,מא</B> ויסעו, מהר ההר; ויחנו, בצלמנה. 
<B>לג,מב</B> ויסעו, מצלמנה; ויחנו, בפונן. 
<B>לג,מג</B> ויסעו, מפונן; ויחנו, באבת. 
<B>לג,מד</B> ויסעו, מאבת; ויחנו בעיי העברים, בגבול מואב. 
<B>לג,מה</B> ויסעו, מעיים; ויחנו, בדיבן גד. 
<B>לג,מו</B> ויסעו, מדיבן גד; ויחנו, בעלמן דבלתימה. 
<B>לג,מז</B> ויסעו, מעלמן דבלתימה; ויחנו בהרי העברים, לפני נבו. 
<B>לג,מח</B> ויסעו, מהרי העברים; ויחנו בערבת מואב, על ירדן ירחו. 
<B>לג,מט</B> ויחנו על-הירדן מבית הישמת, עד אבל השטים, בערבת, מואב.  {ס}</P>

<P><B>לג,נ</B> וידבר יהוה אל-משה, בערבת מואב, על-ירדן ירחו, לאמר. 
<B>לג,נא</B> דבר אל-בני ישראל, ואמרת אלהם:  כי אתם עברים את-הירדן, אל-ארץ כנען. 
<B>לג,נב</B> והורשתם את-כל-ישבי הארץ, מפניכם, ואבדתם, את כל-משכיתם; ואת כל-צלמי מסכתם תאבדו, ואת כל-במותם תשמידו. 
<B>לג,נג</B> והורשתם את-הארץ, וישבתם-בה:  כי לכם נתתי את-הארץ, לרשת אתה. 
<B>לג,נד</B> והתנחלתם את-הארץ בגורל למשפחתיכם, לרב תרבו את-נחלתו ולמעט תמעיט את-נחלתו--אל אשר-יצא לו שמה הגורל, לו יהיה:  למטות אבתיכם, תתנחלו. 
<B>לג,נה</B> ואם-לא תורישו את-ישבי הארץ, מפניכם--והיה אשר תותירו מהם, לשכים בעיניכם ולצנינם בצדיכם; וצררו אתכם--על-הארץ, אשר אתם ישבים בה. 
<B>לג,נו</B> והיה, כאשר דמיתי לעשות להם--אעשה לכם.  {פ}</P>

<P><B>לד,א</B> וידבר יהוה, אל-משה לאמר. 
<B>לד,ב</B> צו את-בני ישראל, ואמרת אלהם, כי-אתם באים, אל-הארץ כנען:  זאת הארץ, אשר תפל לכם בנחלה, ארץ כנען, לגבלתיה. 
<B>לד,ג</B> והיה לכם פאת-נגב ממדבר-צן, על-ידי אדום; והיה לכם גבול נגב, מקצה ים-המלח קדמה. 
<B>לד,ד</B> ונסב לכם הגבול מנגב למעלה עקרבים, ועבר צנה, והיה (והיו) תוצאתיו, מנגב לקדש ברנע; ויצא חצר-אדר, ועבר עצמנה. 
<B>לד,ה</B> ונסב הגבול מעצמון, נחלה מצרים; והיו תוצאתיו, הימה. 
<B>לד,ו</B> וגבול ים, והיה לכם הים הגדול וגבול; זה-יהיה לכם, גבול ים. 
<B>לד,ז</B> וזה-יהיה לכם, גבול צפון:  מן-הים, הגדל, תתאו לכם, הר ההר. 
<B>לד,ח</B> מהר ההר, תתאו לבא חמת; והיו תוצאת הגבל, צדדה. 
<B>לד,ט</B> ויצא הגבל זפרנה, והיו תוצאתיו חצר עינן; זה-יהיה לכם, גבול צפון. 
<B>לד,י</B> והתאויתם לכם, לגבול קדמה, מחצר עינן, שפמה. 
<B>לד,יא</B> וירד הגבל משפם הרבלה, מקדם לעין; וירד הגבל, ומחה על-כתף ים-כנרת קדמה. 
<B>לד,יב</B> וירד הגבול הירדנה, והיו תוצאתיו ים המלח; זאת תהיה לכם הארץ לגבלתיה, סביב. 
<B>לד,יג</B> ויצו משה, את-בני ישראל לאמר:  זאת הארץ, אשר תתנחלו אתה בגורל, אשר צוה יהוה, לתת לתשעת המטות וחצי המטה. 
<B>לד,יד</B> כי לקחו מטה בני הראובני, לבית אבתם, ומטה בני-הגדי, לבית אבתם; וחצי מטה מנשה, לקחו נחלתם. 
<B>לד,טו</B> שני המטות, וחצי המטה:  לקחו נחלתם, מעבר לירדן ירחו--קדמה מזרחה.  {פ}</P>

<P><B>לד,טז</B> וידבר יהוה, אל-משה לאמר. 
<B>לד,יז</B> אלה שמות האנשים, אשר-ינחלו לכם את-הארץ:  אלעזר, הכהן, ויהושע, בן-נון. 
<B>לד,יח</B> ונשיא אחד נשיא אחד, ממטה--תקחו, לנחל את-הארץ. 
<B>לד,יט</B> ואלה, שמות האנשים:  למטה יהודה, כלב בן-יפנה. 
<B>לד,כ</B> ולמטה בני שמעון, שמואל בן-עמיהוד. 
<B>לד,כא</B> למטה בנימן, אלידד בן-כסלון. 
<B>לד,כב</B> ולמטה בני-דן, נשיא--בקי, בן-יגלי. 
<B>לד,כג</B> לבני יוסף, למטה בני-מנשה נשיא--חניאל, בן-אפד. 
<B>לד,כד</B> ולמטה בני-אפרים, נשיא--קמואל, בן-שפטן. 
<B>לד,כה</B> ולמטה בני-זבולן, נשיא--אליצפן, בן-פרנך. 
<B>לד,כו</B> ולמטה בני-יששכר, נשיא--פלטיאל, בן-עזן. 
<B>לד,כז</B> ולמטה בני-אשר, נשיא--אחיהוד, בן-שלמי. 
<B>לד,כח</B> ולמטה בני-נפתלי, נשיא--פדהאל, בן-עמיהוד. 
<B>לד,כט</B> אלה, אשר צוה יהוה, לנחל את-בני-ישראל, בארץ כנען.  {פ}</P>

<P><B>לה,א</B> וידבר יהוה אל-משה, בערבת מואב, על-ירדן ירחו, לאמר. 
<B>לה,ב</B> צו, את-בני ישראל, ונתנו ללוים מנחלת אחזתם, ערים לשבת; ומגרש, לערים סביבתיהם, תתנו, ללוים. 
<B>לה,ג</B> והיו הערים להם, לשבת; ומגרשיהם, יהיו לבהמתם ולרכשם, ולכל, חיתם. 
<B>לה,ד</B> ומגרשי, הערים, אשר תתנו, ללוים--מקיר העיר וחוצה, אלף אמה סביב. 
<B>לה,ה</B> ומדתם מחוץ לעיר, את-פאת-קדמה אלפים באמה ואת-פאת-נגב אלפים באמה ואת-פאת-ים אלפים באמה ואת פאת צפון אלפים באמה--והעיר בתוך; זה יהיה להם, מגרשי הערים. 
<B>לה,ו</B> ואת הערים, אשר תתנו ללוים--את שש-ערי המקלט, אשר תתנו לנס שמה הרצח; ועליהם תתנו, ארבעים ושתים עיר. 
<B>לה,ז</B> כל-הערים, אשר תתנו ללוים--ארבעים ושמנה, עיר:  אתהן, ואת-מגרשיהן. 
<B>לה,ח</B> והערים, אשר תתנו מאחזת בני-ישראל--מאת הרב תרבו, ומאת המעט תמעיטו:  איש, כפי נחלתו אשר ינחלו, יתן מעריו, ללוים.  {פ}</P>

<P><B>לה,ט</B> וידבר יהוה, אל-משה לאמר. 
<B>לה,י</B> דבר אל-בני ישראל, ואמרת אלהם:  כי אתם עברים את-הירדן, ארצה כנען. 
<B>לה,יא</B> והקריתם לכם ערים, ערי מקלט תהיינה לכם; ונס שמה רצח, מכה-נפש בשגגה. 
<B>לה,יב</B> והיו לכם הערים למקלט, מגאל; ולא ימות הרצח, עד-עמדו לפני העדה למשפט. 
<B>לה,יג</B> והערים, אשר תתנו--שש-ערי מקלט, תהיינה לכם. 
<B>לה,יד</B> את שלש הערים, תתנו מעבר לירדן, ואת שלש הערים, תתנו בארץ כנען:  ערי מקלט, תהיינה. 
<B>לה,טו</B> לבני ישראל, ולגר ולתושב בתוכם, תהיינה שש-הערים האלה, למקלט--לנוס שמה, כל-מכה-נפש בשגגה. 
<B>לה,טז</B> ואם-בכלי ברזל הכהו וימת, רצח הוא:  מות יומת, הרצח. 
<B>לה,יז</B> ואם באבן יד אשר-ימות בה הכהו, וימת--רצח הוא:  מות יומת, הרצח. 
<B>לה,יח</B> או בכלי עץ-יד אשר-ימות בו הכהו, וימת--רצח הוא:  מות יומת, הרצח. 
<B>לה,יט</B> גאל הדם, הוא ימית את-הרצח:  בפגעו-בו, הוא ימתנו. 
<B>לה,כ</B> ואם-בשנאה, יהדפנו, או-השליך עליו בצדיה, וימת. 
<B>לה,כא</B> או באיבה הכהו בידו, וימת--מות-יומת המכה, רצח הוא:  גאל הדם, ימית את-הרצח--בפגעו-בו. 
<B>לה,כב</B> ואם-בפתע בלא-איבה, הדפו, או-השליך עליו כל-כלי, בלא צדיה. 
<B>לה,כג</B> או בכל-אבן אשר-ימות בה, בלא ראות, ויפל עליו, וימת--והוא לא-אויב לו, ולא מבקש רעתו. 
<B>לה,כד</B> ושפטו, העדה, בין המכה, ובין גאל הדם--על המשפטים, האלה. 
<B>לה,כה</B> והצילו העדה את-הרצח, מיד גאל הדם, והשיבו אתו העדה, אל-עיר מקלטו אשר-נס שמה; וישב בה, עד-מות הכהן הגדל, אשר-משח אתו, בשמן הקדש. 
<B>לה,כו</B> ואם-יצא יצא, הרצח, את-גבול עיר מקלטו, אשר ינוס שמה. 
<B>לה,כז</B> ומצא אתו, גאל הדם, מחוץ, לגבול עיר מקלטו:  ורצח גאל הדם, את-הרצח--אין לו, דם. 
<B>לה,כח</B> כי בעיר מקלטו ישב, עד-מות הכהן הגדל; ואחרי מות, הכהן הגדל--ישוב הרצח, אל-ארץ אחזתו. 
<B>לה,כט</B> והיו אלה לכם לחקת משפט, לדרתיכם, בכל, מושבתיכם. 
<B>לה,ל</B> כל-מכה-נפש--לפי עדים, ירצח את-הרצח; ועד אחד, לא-יענה בנפש למות. 
<B>לה,לא</B> ולא-תקחו כפר לנפש רצח, אשר-הוא רשע למות:  כי-מות, יומת. 
<B>לה,לב</B> ולא-תקחו כפר, לנוס אל-עיר מקלטו, לשוב לשבת בארץ, עד-מות הכהן. 
<B>לה,לג</B> ולא-תחניפו את-הארץ, אשר אתם בה, כי הדם, הוא יחניף את-הארץ; ולארץ לא-יכפר, לדם אשר שפך-בה, כי-אם, בדם שפכו. 
<B>לה,לד</B> ולא תטמא את-הארץ, אשר אתם ישבים בה--אשר אני, שכן בתוכה:  כי, אני יהוה--שכן, בתוך בני ישראל.  {פ}</P>

<P><B>לו,א</B> ויקרבו ראשי האבות, למשפחת בני-גלעד בן-מכיר בן-מנשה--ממשפחת, בני יוסף; וידברו לפני משה, ולפני הנשאים--ראשי אבות, לבני ישראל. 
<B>לו,ב</B> ויאמרו, את-אדני צוה יהוה, לתת את-הארץ בנחלה בגורל, לבני ישראל; ואדני, צוה ביהוה, לתת את-נחלת צלפחד אחינו, לבנתיו. 
<B>לו,ג</B> והיו לאחד מבני שבטי בני-ישראל, לנשים, ונגרעה נחלתן מנחלת אבתינו, ונוסף על נחלת המטה אשר תהיינה להם; ומגרל נחלתנו, יגרע. 
<B>לו,ד</B> ואם-יהיה היבל, לבני ישראל, ונוספה נחלתן, על נחלת המטה אשר תהיינה להם; ומנחלת מטה אבתינו, יגרע נחלתן. 
<B>לו,ה</B> ויצו משה את-בני ישראל, על-פי יהוה לאמר:  כן מטה בני-יוסף, דברים. 
<B>לו,ו</B> זה הדבר אשר-צוה יהוה, לבנות צלפחד לאמר, לטוב בעיניהם, תהיינה לנשים:  אך, למשפחת מטה אביהם--תהיינה לנשים. 
<B>לו,ז</B> ולא-תסב נחלה לבני ישראל, ממטה אל-מטה:  כי איש, בנחלת מטה אבתיו, ידבקו, בני ישראל. 
<B>לו,ח</B> וכל-בת ירשת נחלה, ממטות בני ישראל--לאחד ממשפחת מטה אביה, תהיה לאשה:  למען, יירשו בני ישראל, איש, נחלת אבתיו. 
<B>לו,ט</B> ולא-תסב נחלה ממטה, למטה אחר:  כי-איש, בנחלתו, ידבקו, מטות בני ישראל. 
<B>לו,י</B> כאשר צוה יהוה, את-משה, כן עשו, בנות צלפחד. 
<B>לו,יא</B> ותהיינה מחלה תרצה, וחגלה ומלכה ונעה--בנות צלפחד:  לבני דדיהן, לנשים. 
<B>לו,יב</B> ממשפחת בני-מנשה בן-יוסף, היו לנשים; ותהי, נחלתן, על-מטה, משפחת אביהן. 
<B>לו,יג</B> אלה המצות והמשפטים, אשר צוה יהוה ביד-משה--אל-בני ישראל:  בערבת מואב, על ירדן ירחו.  {ש}</P>
</BODY></HTML>
