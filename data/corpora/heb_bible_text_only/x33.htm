<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - אסתר</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>אסתר</H1>

<P><B>א,א</B> ויהי, בימי אחשורוש:  הוא אחשורוש, המלך מהדו ועד-כוש--שבע ועשרים ומאה, מדינה. 
<B>א,ב</B> בימים, ההם--כשבת המלך אחשורוש, על כסא מלכותו, אשר, בשושן הבירה. 
<B>א,ג</B> בשנת שלוש, למלכו, עשה משתה, לכל-שריו ועבדיו:  חיל פרס ומדי, הפרתמים ושרי המדינות--לפניו. 
<B>א,ד</B> בהראתו, את-עשר כבוד מלכותו, ואת-יקר, תפארת גדולתו; ימים רבים, שמונים ומאת יום. 
<B>א,ה</B> ובמלואת הימים האלה, עשה המלך לכל-העם הנמצאים בשושן הבירה למגדול ועד-קטן משתה--שבעת ימים:  בחצר, גנת ביתן המלך. 
<B>א,ו</B> <BIG>ח</BIG>ור כרפס ותכלת, אחוז בחבלי-בוץ וארגמן, על-גלילי כסף, ועמודי שש; מטות זהב וכסף, על רצפת בהט-ושש--ודר וסחרת. 
<B>א,ז</B> והשקות בכלי זהב, וכלים מכלים שונים; ויין מלכות רב, כיד המלך. 
<B>א,ח</B> והשתיה כדת, אין אנס:  כי-כן יסד המלך, על כל-רב ביתו--לעשות, כרצון איש-ואיש.  {ס}</P>

<P><B>א,ט</B> גם ושתי המלכה, עשתה משתה נשים--בית, המלכות, אשר, למלך אחשורוש. 
<B>א,י</B> ביום, השביעי, כטוב לב-המלך, ביין--אמר למהומן בזתא חרבונא בגתא ואבגתא, זתר וכרכס, שבעת הסריסים, המשרתים את-פני המלך אחשורוש. 
<B>א,יא</B> להביא את-ושתי המלכה, לפני המלך--בכתר מלכות:  להראות העמים והשרים את-יפיה, כי-טובת מראה היא. 
<B>א,יב</B> ותמאן המלכה ושתי, לבוא בדבר המלך, אשר, ביד הסריסים; ויקצף המלך מאד, וחמתו בערה בו.  {ס}</P>

<P><B>א,יג</B> ויאמר המלך, לחכמים ידעי העתים:  כי-כן, דבר המלך, לפני, כל-ידעי דת ודין. 
<B>א,יד</B> והקרב אליו, כרשנא שתר אדמתא תרשיש, מרס מרסנא, ממוכן--שבעת שרי פרס ומדי, ראי פני המלך, הישבים ראשנה, במלכות. 
<B>א,טו</B> כדת, מה-לעשות, במלכה, ושתי--על אשר לא-עשתה, את-מאמר המלך אחשורוש, ביד, הסריסים.  {ס}</P>

<P><B>א,טז</B> ויאמר מומכן (ממוכן), לפני המלך והשרים, לא על-המלך לבדו, עותה ושתי המלכה:  כי על-כל-השרים, ועל-כל-העמים, אשר, בכל-מדינות המלך אחשורוש. 
<B>א,יז</B> כי-יצא דבר-המלכה על-כל-הנשים, להבזות בעליהן בעיניהן:  באמרם, המלך אחשורוש אמר להביא את-ושתי המלכה לפניו--ולא-באה. 
<B>א,יח</B> והיום הזה תאמרנה שרות פרס-ומדי, אשר שמעו את-דבר המלכה, לכל, שרי המלך; וכדי, בזיון וקצף. 
<B>א,יט</B> אם-על-המלך טוב, יצא דבר-מלכות מלפניו, ויכתב בדתי פרס-ומדי, ולא יעבור:  אשר לא-תבוא ושתי, לפני המלך אחשורוש, ומלכותה יתן המלך, לרעותה הטובה ממנה. 
<B>א,כ</B> ונשמע פתגם המלך אשר-יעשה בכל-מלכותו, כי רבה היא; וכל-הנשים, יתנו יקר לבעליהן--למגדול, ועד-קטן. 
<B>א,כא</B> וייטב, הדבר, בעיני המלך, והשרים; ויעש המלך, כדבר ממוכן. 
<B>א,כב</B> וישלח ספרים, אל-כל-מדינות המלך--אל-מדינה ומדינה ככתבה, ואל-עם ועם כלשונו:  להיות כל-איש שרר בביתו, ומדבר כלשון עמו.  {ס}</P>

<P><B>ב,א</B> אחר, הדברים האלה, כשך, חמת המלך אחשורוש--זכר את-ושתי ואת אשר-עשתה, ואת אשר-נגזר עליה. 
<B>ב,ב</B> ויאמרו נערי-המלך, משרתיו:  יבקשו למלך נערות בתולות, טובות מראה. 
<B>ב,ג</B> ויפקד המלך פקידים, בכל-מדינות מלכותו, ויקבצו את-כל-נערה-בתולה טובת מראה אל-שושן הבירה אל-בית הנשים, אל-יד הגא סריס המלך שמר הנשים; ונתון, תמרקיהן. 
<B>ב,ד</B> והנערה, אשר תיטב בעיני המלך--תמלך, תחת ושתי; וייטב הדבר בעיני המלך, ויעש כן.  {ס}</P>

<P><B>ב,ה</B> איש יהודי, היה בשושן הבירה; ושמו מרדכי, בן יאיר בן-שמעי בן-קיש--איש ימיני. 
<B>ב,ו</B> אשר הגלה, מירושלים, עם-הגלה אשר הגלתה, עם יכניה מלך-יהודה--אשר הגלה, נבוכדנצר מלך בבל. 
<B>ב,ז</B> ויהי אמן את-הדסה, היא אסתר בת-דדו--כי אין לה, אב ואם; והנערה יפת-תאר, וטובת מראה, ובמות אביה ואמה, לקחה מרדכי לו לבת. 
<B>ב,ח</B> ויהי, בהשמע דבר-המלך ודתו, ובהקבץ נערות רבות אל-שושן הבירה, אל-יד הגי; ותלקח אסתר אל-בית המלך, אל-יד הגי שמר הנשים. 
<B>ב,ט</B> ותיטב הנערה בעיניו, ותשא חסד לפניו, ויבהל את-תמרוקיה ואת-מנותה לתת לה, ואת שבע הנערות הראיות לתת-לה מבית המלך; וישנה ואת-נערותיה לטוב, בית הנשים. 
<B>ב,י</B> לא-הגידה אסתר, את-עמה ואת-מולדתה:  כי מרדכי צוה עליה, אשר לא-תגיד. 
<B>ב,יא</B> ובכל-יום ויום--מרדכי מתהלך, לפני חצר בית-הנשים:  לדעת את-שלום אסתר, ומה-יעשה בה. 
<B>ב,יב</B> ובהגיע תר נערה ונערה לבוא אל-המלך אחשורוש, מקץ היות לה כדת הנשים שנים עשר חדש--כי כן ימלאו, ימי מרוקיהן:  ששה חדשים, בשמן המר, וששה חדשים בבשמים, ובתמרוקי הנשים. 
<B>ב,יג</B> ובזה, הנערה באה אל-המלך--את כל-אשר תאמר ינתן לה, לבוא עמה, מבית הנשים, עד-בית המלך. 
<B>ב,יד</B> בערב היא באה, ובבקר היא שבה אל-בית הנשים שני, אל-יד שעשגז סריס המלך, שמר הפילגשים:  לא-תבוא עוד אל-המלך, כי אם-חפץ בה המלך ונקראה בשם. 
<B>ב,טו</B> ובהגיע תר-אסתר בת-אביחיל דד מרדכי אשר לקח-לו לבת לבוא אל-המלך, לא בקשה דבר--כי אם את-אשר יאמר הגי סריס-המלך, שמר הנשים; ותהי אסתר נשאת חן, בעיני כל-ראיה. 
<B>ב,טז</B> ותלקח אסתר אל-המלך אחשורוש, אל-בית מלכותו, בחדש העשירי, הוא-חדש טבת--בשנת-שבע, למלכותו. 
<B>ב,יז</B> ויאהב המלך את-אסתר מכל-הנשים, ותשא-חן וחסד לפניו מכל-הבתולות; וישם כתר-מלכות בראשה, וימליכה תחת ושתי. 
<B>ב,יח</B> ויעש המלך משתה גדול, לכל-שריו ועבדיו--את, משתה אסתר; והנחה למדינות עשה, ויתן משאת כיד המלך. 
<B>ב,יט</B> ובהקבץ בתולות, שנית; ומרדכי, ישב בשער-המלך. 
<B>ב,כ</B> אין אסתר, מגדת מולדתה ואת-עמה, כאשר צוה עליה, מרדכי; ואת-מאמר מרדכי אסתר עשה, כאשר היתה באמנה אתו.  {ס}</P>

<P><B>ב,כא</B> בימים ההם, ומרדכי יושב בשער-המלך; קצף בגתן ותרש שני-סריסי המלך, משמרי הסף, ויבקשו לשלח יד, במלך אחשורש. 
<B>ב,כב</B> ויודע הדבר למרדכי, ויגד לאסתר המלכה; ותאמר אסתר למלך, בשם מרדכי. 
<B>ב,כג</B> ויבקש הדבר וימצא, ויתלו שניהם על-עץ; ויכתב, בספר דברי הימים--לפני המלך.  {ס}</P>

<P><B>ג,א</B> אחר הדברים האלה, גדל המלך אחשורוש את-המן בן-המדתא האגגי--וינשאהו; וישם, את-כסאו, מעל, כל-השרים אשר אתו. 
<B>ג,ב</B> וכל-עבדי המלך אשר-בשער המלך, כרעים ומשתחוים להמן--כי-כן, צוה-לו המלך; ומרדכי--לא יכרע, ולא ישתחוה. 
<B>ג,ג</B> ויאמרו עבדי המלך, אשר-בשער המלך--למרדכי:  מדוע אתה עובר, את מצות המלך. 
<B>ג,ד</B> ויהי, באמרם (כאמרם) אליו יום ויום, ולא שמע, אליהם; ויגידו להמן, לראות היעמדו דברי מרדכי--כי-הגיד להם, אשר-הוא יהודי. 
<B>ג,ה</B> וירא המן--כי-אין מרדכי, כרע ומשתחוה לו; וימלא המן, חמה. 
<B>ג,ו</B> ויבז בעיניו, לשלח יד במרדכי לבדו--כי-הגידו לו, את-עם מרדכי; ויבקש המן, להשמיד את-כל-היהודים אשר בכל-מלכות אחשורוש--עם מרדכי. 
<B>ג,ז</B> בחדש הראשון, הוא-חדש ניסן, בשנת שתים עשרה, למלך אחשורוש:  הפיל פור הוא הגורל לפני המן, מיום ליום ומחדש לחדש שנים-עשר--הוא-חדש אדר.  {ס}</P>

<P><B>ג,ח</B> ויאמר המן, למלך אחשורוש--ישנו עם-אחד מפזר ומפרד בין העמים, בכל מדינות מלכותך; ודתיהם שנות מכל-עם, ואת-דתי המלך אינם עשים, ולמלך אין-שוה, להניחם. 
<B>ג,ט</B> אם-על-המלך טוב, יכתב לאבדם; ועשרת אלפים ככר-כסף, אשקול על-ידי עשי המלאכה, להביא, אל-גנזי המלך. 
<B>ג,י</B> ויסר המלך את-טבעתו, מעל ידו; ויתנה, להמן בן-המדתא האגגי--צרר היהודים. 
<B>ג,יא</B> ויאמר המלך להמן, הכסף נתון לך; והעם, לעשות בו כטוב בעיניך. 
<B>ג,יב</B> ויקראו ספרי המלך בחדש הראשון, בשלושה עשר יום בו, ויכתב ככל-אשר-צוה המן אל אחשדרפני-המלך ואל-הפחות אשר על-מדינה ומדינה ואל-שרי עם ועם, מדינה ומדינה ככתבה ועם ועם כלשונו:  בשם המלך אחשורש נכתב, ונחתם בטבעת המלך. 
<B>ג,יג</B> ונשלוח ספרים ביד הרצים, אל-כל-מדינות המלך--להשמיד להרג ולאבד את-כל-היהודים מנער ועד-זקן טף ונשים ביום אחד, בשלושה עשר לחדש שנים-עשר הוא-חדש אדר; ושללם, לבוז. 
<B>ג,יד</B> פתשגן הכתב, להנתן דת בכל-מדינה ומדינה, גלוי, לכל-העמים--להיות עתדים, ליום הזה. 
<B>ג,טו</B> הרצים יצאו דחופים, בדבר המלך, והדת נתנה, בשושן הבירה; והמלך והמן ישבו לשתות, והעיר שושן נבוכה.  {ס}</P>

<P><B>ד,א</B> ומרדכי, ידע את-כל-אשר נעשה, ויקרע מרדכי את-בגדיו, וילבש שק ואפר; ויצא בתוך העיר, ויזעק זעקה גדולה ומרה. 
<B>ד,ב</B> ויבוא, עד לפני שער-המלך:  כי אין לבוא אל-שער המלך, בלבוש שק. 
<B>ד,ג</B> ובכל-מדינה ומדינה, מקום אשר דבר-המלך ודתו מגיע--אבל גדול ליהודים, וצום ובכי ומספד; שק ואפר, יצע לרבים. 
<B>ד,ד</B> ותבואינה (ותבואנה) נערות אסתר וסריסיה, ויגידו לה, ותתחלחל המלכה, מאד; ותשלח בגדים להלביש את-מרדכי, ולהסיר שקו מעליו--ולא קבל. 
<B>ד,ה</B> ותקרא אסתר להתך מסריסי המלך, אשר העמיד לפניה, ותצוהו, על-מרדכי--לדעת מה-זה, ועל-מה-זה. 
<B>ד,ו</B> ויצא התך, אל-מרדכי--אל-רחוב העיר, אשר לפני שער-המלך. 
<B>ד,ז</B> ויגד-לו מרדכי, את כל-אשר קרהו; ואת פרשת הכסף, אשר אמר המן לשקול על-גנזי המלך ביהודיים (ביהודים)--לאבדם. 
<B>ד,ח</B> ואת-פתשגן כתב-הדת אשר-נתן בשושן להשמידם, נתן לו--להראות את-אסתר, ולהגיד לה; ולצוות עליה, לבוא אל-המלך להתחנן-לו ולבקש מלפניו--על-עמה. 
<B>ד,ט</B> ויבוא, התך; ויגד לאסתר, את דברי מרדכי. 
<B>ד,י</B> ותאמר אסתר להתך, ותצוהו אל-מרדכי. 
<B>ד,יא</B> כל-עבדי המלך ועם-מדינות המלך ידעים, אשר כל-איש ואשה אשר יבוא-אל-המלך אל-החצר הפנימית אשר לא-יקרא אחת דתו להמית, לבד מאשר יושיט-לו המלך את-שרביט הזהב, וחיה; ואני, לא נקראתי לבוא אל-המלך--זה, שלושים יום. 
<B>ד,יב</B> ויגידו למרדכי, את דברי אסתר. 
<B>ד,יג</B> ויאמר מרדכי, להשיב אל-אסתר:  אל-תדמי בנפשך, להמלט בית-המלך מכל-היהודים. 
<B>ד,יד</B> כי אם-החרש תחרישי, בעת הזאת--רוח והצלה יעמוד ליהודים ממקום אחר, ואת ובית-אביך תאבדו; ומי יודע--אם-לעת כזאת, הגעת למלכות. 
<B>ד,טו</B> ותאמר אסתר, להשיב אל-מרדכי. 
<B>ד,טז</B> לך כנוס את-כל-היהודים הנמצאים בשושן, וצומו עלי ואל-תאכלו ואל-תשתו שלשת ימים לילה ויום--גם-אני ונערתי, אצום כן; ובכן אבוא אל-המלך, אשר לא-כדת, וכאשר אבדתי, אבדתי. 
<B>ד,יז</B> ויעבר, מרדכי; ויעש, ככל אשר-צותה עליו אסתר. 
<B>ה,א</B> ויהי ביום השלישי, ותלבש אסתר מלכות, ותעמד בחצר בית-המלך הפנימית, נכח בית המלך; והמלך יושב על-כסא מלכותו, בבית המלכות, נכח, פתח הבית. 
<B>ה,ב</B> ויהי כראות המלך את-אסתר המלכה, עמדת בחצר--נשאה חן, בעיניו; ויושט המלך לאסתר, את-שרביט הזהב אשר בידו, ותקרב אסתר, ותגע בראש השרביט. 
<B>ה,ג</B> ויאמר לה המלך, מה-לך אסתר המלכה; ומה-בקשתך עד-חצי המלכות, וינתן לך. 
<B>ה,ד</B> ותאמר אסתר, אם-על-המלך טוב--יבוא המלך והמן היום, אל-המשתה אשר-עשיתי לו. 
<B>ה,ה</B> ויאמר המלך--מהרו את-המן, לעשות את-דבר אסתר; ויבא המלך והמן, אל-המשתה אשר-עשתה אסתר. 
<B>ה,ו</B> ויאמר המלך לאסתר במשתה היין, מה-שאלתך וינתן לך; ומה-בקשתך עד-חצי המלכות, ותעש. 
<B>ה,ז</B> ותען אסתר, ותאמר:  שאלתי, ובקשתי. 
<B>ה,ח</B> אם-מצאתי חן בעיני המלך, ואם-על-המלך טוב, לתת את-שאלתי, ולעשות את-בקשתי--יבוא המלך והמן, אל-המשתה אשר אעשה להם, ומחר אעשה, כדבר המלך. 
<B>ה,ט</B> ויצא המן ביום ההוא, שמח וטוב לב; וכראות המן את-מרדכי בשער המלך, ולא-קם ולא-זע ממנו--וימלא המן על-מרדכי, חמה. 
<B>ה,י</B> ויתאפק המן, ויבוא אל-ביתו; וישלח ויבא את-אהביו, ואת-זרש אשתו. 
<B>ה,יא</B> ויספר להם המן את-כבוד עשרו, ורב בניו; ואת כל-אשר גדלו המלך ואת אשר נשאו, על-השרים ועבדי המלך. 
<B>ה,יב</B> ויאמר, המן--אף לא-הביאה אסתר המלכה עם-המלך אל-המשתה אשר-עשתה, כי אם-אותי; וגם-למחר אני קרוא-לה, עם-המלך. 
<B>ה,יג</B> וכל-זה, איננו שוה לי:  בכל-עת, אשר אני ראה את-מרדכי היהודי--יושב, בשער המלך. 
<B>ה,יד</B> ותאמר לו זרש אשתו וכל-אהביו, יעשו-עץ גבה חמשים אמה, ובבקר אמר למלך ויתלו את-מרדכי עליו, ובא-עם-המלך אל-המשתה שמח; וייטב הדבר לפני המן, ויעש העץ.  {ס}</P>

<P><B>ו,א</B> בלילה ההוא, נדדה שנת המלך; ויאמר, להביא את-ספר הזכרנות דברי הימים, ויהיו נקראים, לפני המלך. 
<B>ו,ב</B> וימצא כתוב, אשר הגיד מרדכי על-בגתנא ותרש שני סריסי המלך--משמרי, הסף:  אשר בקשו לשלח יד, במלך אחשורוש. 
<B>ו,ג</B> ויאמר המלך--מה-נעשה יקר וגדולה למרדכי, על-זה; ויאמרו נערי המלך, משרתיו, לא-נעשה עמו, דבר. 
<B>ו,ד</B> ויאמר המלך, מי בחצר; והמן בא, לחצר בית-המלך החיצונה, לאמר למלך, לתלות את-מרדכי על-העץ אשר-הכין לו. 
<B>ו,ה</B> ויאמרו נערי המלך, אליו--הנה המן, עמד בחצר; ויאמר המלך, יבוא. 
<B>ו,ו</B> ויבוא, המן, ויאמר לו המלך, מה-לעשות באיש אשר המלך חפץ ביקרו; ויאמר המן, בלבו, למי יחפץ המלך לעשות יקר, יותר ממני. 
<B>ו,ז</B> ויאמר המן, אל-המלך:  איש, אשר המלך חפץ ביקרו. 
<B>ו,ח</B> יביאו לבוש מלכות, אשר לבש-בו המלך; וסוס, אשר רכב עליו המלך, ואשר נתן כתר מלכות, בראשו. 
<B>ו,ט</B> ונתון הלבוש והסוס, על-יד-איש משרי המלך הפרתמים, והלבישו את-האיש, אשר המלך חפץ ביקרו; והרכיבהו על-הסוס, ברחוב העיר, וקראו לפניו, ככה יעשה לאיש אשר המלך חפץ ביקרו. 
<B>ו,י</B> ויאמר המלך להמן, מהר קח את-הלבוש ואת-הסוס כאשר דברת, ועשה-כן למרדכי היהודי, היושב בשער המלך:  אל-תפל דבר, מכל אשר דברת. 
<B>ו,יא</B> ויקח המן את-הלבוש ואת-הסוס, וילבש את-מרדכי; וירכיבהו, ברחוב העיר, ויקרא לפניו, ככה יעשה לאיש אשר המלך חפץ ביקרו. 
<B>ו,יב</B> וישב מרדכי, אל-שער המלך; והמן נדחף אל-ביתו, אבל וחפוי ראש. 
<B>ו,יג</B> ויספר המן לזרש אשתו, ולכל-אהביו, את, כל-אשר קרהו; ויאמרו לו חכמיו וזרש אשתו, אם מזרע היהודים מרדכי אשר החלות לנפל לפניו לא-תוכל לו--כי-נפול תפול, לפניו. 
<B>ו,יד</B> עודם מדברים עמו, וסריסי המלך הגיעו; ויבהלו להביא את-המן, אל-המשתה אשר-עשתה אסתר. 
<B>ז,א</B> ויבא המלך והמן, לשתות עם-אסתר המלכה. 
<B>ז,ב</B> ויאמר המלך לאסתר גם ביום השני, במשתה היין--מה-שאלתך אסתר המלכה, ותנתן לך; ומה-בקשתך עד-חצי המלכות, ותעש. 
<B>ז,ג</B> ותען אסתר המלכה, ותאמר--אם-מצאתי חן בעיניך המלך, ואם-על-המלך טוב:  תנתן-לי נפשי בשאלתי, ועמי בבקשתי. 
<B>ז,ד</B> כי נמכרנו אני ועמי, להשמיד להרוג ולאבד; ואלו לעבדים ולשפחות נמכרנו, החרשתי--כי אין הצר שוה, בנזק המלך.  {ס}</P>

<P><B>ז,ה</B> ויאמר המלך אחשורוש, ויאמר לאסתר המלכה:  מי הוא זה ואי-זה הוא, אשר-מלאו לבו לעשות כן. 
<B>ז,ו</B> ותאמר אסתר--איש צר ואויב, המן הרע הזה; והמן נבעת, מלפני המלך והמלכה. 
<B>ז,ז</B> והמלך קם בחמתו, ממשתה היין, אל-גנת, הביתן; והמן עמד, לבקש על-נפשו מאסתר המלכה--כי ראה, כי-כלתה אליו הרעה מאת המלך. 
<B>ז,ח</B> והמלך שב מגנת הביתן אל-בית משתה היין, והמן נפל על-המטה אשר אסתר עליה, ויאמר המלך, הגם לכבוש את-המלכה עמי בבית; הדבר, יצא מפי המלך, ופני המן, חפו. 
<B>ז,ט</B> ויאמר חרבונה אחד מן-הסריסים לפני המלך, גם הנה-העץ אשר-עשה המן למרדכי אשר דבר-טוב על-המלך עמד בבית המן--גבה, חמשים אמה; ויאמר המלך, תלהו עליו. 
<B>ז,י</B> ויתלו, את-המן, על-העץ, אשר-הכין למרדכי; וחמת המלך, שככה.  {ס}</P>

<P><B>ח,א</B> ביום ההוא, נתן המלך אחשורוש לאסתר המלכה, את-בית המן, צרר היהודיים (היהודים); ומרדכי, בא לפני המלך--כי-הגידה אסתר, מה הוא-לה. 
<B>ח,ב</B> ויסר המלך את-טבעתו, אשר העביר מהמן, ויתנה, למרדכי; ותשם אסתר את-מרדכי, על-בית המן.  {ס}</P>

<P><B>ח,ג</B> ותוסף אסתר, ותדבר לפני המלך, ותפל, לפני רגליו; ותבך ותתחנן-לו, להעביר את-רעת המן האגגי, ואת מחשבתו, אשר חשב על-היהודים. 
<B>ח,ד</B> ויושט המלך לאסתר, את שרבט הזהב; ותקם אסתר, ותעמד לפני המלך. 
<B>ח,ה</B> ותאמר אם-על-המלך טוב ואם-מצאתי חן לפניו, וכשר הדבר לפני המלך, וטובה אני, בעיניו--יכתב להשיב את-הספרים, מחשבת המן בן-המדתא האגגי, אשר כתב לאבד את-היהודים, אשר בכל-מדינות המלך. 
<B>ח,ו</B> כי איככה אוכל, וראיתי, ברעה, אשר-ימצא את-עמי; ואיככה אוכל וראיתי, באבדן מולדתי.  {ס}</P>

<P><B>ח,ז</B> ויאמר המלך אחשורש לאסתר המלכה, ולמרדכי היהודי:  הנה בית-המן נתתי לאסתר, ואתו תלו על-העץ--על אשר-שלח ידו, ביהודיים (ביהודים). 
<B>ח,ח</B> ואתם כתבו על-היהודים כטוב בעיניכם, בשם המלך, וחתמו, בטבעת המלך:  כי-כתב אשר-נכתב בשם-המלך, ונחתום בטבעת המלך--אין להשיב. 
<B>ח,ט</B> ויקראו ספרי-המלך בעת-ההיא בחדש השלישי הוא-חדש סיון, בשלושה ועשרים בו, ויכתב ככל-אשר-צוה מרדכי אל-היהודים ואל האחשדרפנים-והפחות ושרי המדינות אשר מהדו ועד-כוש שבע ועשרים ומאה מדינה, מדינה ומדינה ככתבה ועם ועם כלשנו; ואל-היהודים--ככתבם, וכלשונם. 
<B>ח,י</B> ויכתב, בשם המלך אחשורש, ויחתם, בטבעת המלך; וישלח ספרים ביד הרצים בסוסים רכבי הרכש, האחשתרנים--בני, הרמכים. 
<B>ח,יא</B> אשר נתן המלך ליהודים אשר בכל-עיר-ועיר, להקהל ולעמד על-נפשם--להשמיד ולהרג ולאבד את-כל-חיל עם ומדינה הצרים אתם, טף ונשים; ושללם, לבוז. 
<B>ח,יב</B> ביום אחד, בכל-מדינות המלך אחשורוש--בשלושה עשר לחדש שנים-עשר, הוא-חדש אדר. 
<B>ח,יג</B> פתשגן הכתב, להנתן דת בכל-מדינה ומדינה, גלוי, לכל-העמים; ולהיות היהודיים (היהודים) עתודים (עתידים) ליום הזה, להנקם מאיביהם. 
<B>ח,יד</B> הרצים רכבי הרכש, האחשתרנים, יצאו מבהלים ודחופים, בדבר המלך; והדת נתנה, בשושן הבירה.  {ס}</P>

<P><B>ח,טו</B> ומרדכי יצא מלפני המלך, בלבוש מלכות תכלת וחור, ועטרת זהב גדולה, ותכריך בוץ וארגמן; והעיר שושן, צהלה ושמחה. 
<B>ח,טז</B> ליהודים, היתה אורה ושמחה, וששן, ויקר. 
<B>ח,יז</B> ובכל-מדינה ומדינה ובכל-עיר ועיר, מקום אשר דבר-המלך ודתו מגיע, שמחה וששון ליהודים, משתה ויום טוב; ורבים מעמי הארץ, מתיהדים--כי-נפל פחד-היהודים, עליהם. 
<B>ט,א</B> ובשנים עשר חדש הוא-חדש אדר, בשלושה עשר יום בו, אשר הגיע דבר-המלך ודתו, להעשות:  ביום, אשר שברו איבי היהודים לשלוט בהם, ונהפוך הוא, אשר ישלטו היהודים המה בשנאיהם. 
<B>ט,ב</B> נקהלו היהודים בעריהם, בכל-מדינות המלך אחשורוש, לשלח יד, במבקשי רעתם; ואיש לא-עמד לפניהם, כי-נפל פחדם על-כל-העמים. 
<B>ט,ג</B> וכל-שרי המדינות והאחשדרפנים והפחות, ועשי המלאכה אשר למלך--מנשאים, את-היהודים:  כי-נפל פחד-מרדכי, עליהם. 
<B>ט,ד</B> כי-גדול מרדכי בבית המלך, ושמעו הולך בכל-המדינות:  כי-האיש מרדכי, הולך וגדול. 
<B>ט,ה</B> ויכו היהודים בכל-איביהם, מכת-חרב והרג ואבדן; ויעשו בשנאיהם, כרצונם. 
<B>ט,ו</B> ובשושן הבירה, הרגו היהודים ואבד--חמש מאות,  {ר}<BR> איש.  {ס} 
<B>ט,ז</B> ואת  {ר}<BR> פרשנד<SMALL>ת</SMALL>א  {ס}  ואת  {ר}<BR> דלפון,  {ס}  ואת  {ר}<BR> אספתא.  {ס} 
<B>ט,ח</B> ואת  {ר}<BR> פורתא  {ס}  ואת  {ר}<BR> אדליא,  {ס}  ואת  {ר}<BR> ארידתא.  {ס} 
<B>ט,ט</B> ואת  {ר}<BR> פרמ<SMALL>ש</SMALL>תא  {ס}  ואת  {ר}<BR> אריסי,  {ס}  ואת  {ר}<BR> ארידי  {ס}  ואת  {ר}<BR> <BIG>ו</BIG>י<SMALL>ז</SMALL>תא.  {ס} 
<B>ט,י</B> עשרת  {ר}<BR> בני המן בן-המדתא, צרר היהודים--הרגו; ובבזה--לא שלחו, את-ידם. 
<B>ט,יא</B> ביום ההוא, בא מספר ההרוגים בשושן הבירה--לפני המלך. 
<B>ט,יב</B> ויאמר המלך לאסתר המלכה, בשושן הבירה הרגו היהודים ואבד חמש מאות איש ואת עשרת בני-המן--בשאר מדינות המלך, מה עשו; ומה-שאלתך וינתן לך, ומה-בקשתך עוד ותעש. 
<B>ט,יג</B> ותאמר אסתר, אם-על-המלך טוב--ינתן גם-מחר ליהודים אשר בשושן, לעשות כדת היום; ואת עשרת בני-המן, יתלו על-העץ. 
<B>ט,יד</B> ויאמר המלך להעשות כן, ותנתן דת בשושן; ואת עשרת בני-המן, תלו. 
<B>ט,טו</B> ויקהלו היהודיים (היהודים) אשר-בשושן, גם ביום ארבעה עשר לחדש אדר, ויהרגו בשושן, שלש מאות איש; ובבזה--לא שלחו, את-ידם. 
<B>ט,טז</B> ושאר היהודים אשר במדינות המלך נקהלו ועמד על-נפשם, ונוח מאיביהם, והרוג בשנאיהם, חמשה ושבעים אלף; ובבזה--לא שלחו, את-ידם. 
<B>ט,יז</B> ביום-שלושה עשר, לחדש אדר; ונוח, בארבעה עשר בו, ועשה אתו, יום משתה ושמחה. 
<B>ט,יח</B> והיהודיים (והיהודים) אשר-בשושן, נקהלו בשלושה עשר בו, ובארבעה עשר, בו; ונוח, בחמשה עשר בו, ועשה אתו, יום משתה ושמחה. 
<B>ט,יט</B> על-כן היהודים הפרוזים (הפרזים), הישבים בערי הפרזות--עשים את יום ארבעה עשר לחדש אדר, שמחה ומשתה ויום טוב; ומשלח מנות, איש לרעהו. 
<B>ט,כ</B> ויכתב מרדכי, את-הדברים האלה; וישלח ספרים אל-כל-היהודים, אשר בכל-מדינות המלך אחשורוש--הקרובים, והרחוקים. 
<B>ט,כא</B> לקים, עליהם--להיות עשים את יום ארבעה עשר לחדש אדר, ואת יום-חמשה עשר בו:  בכל-שנה, ושנה. 
<B>ט,כב</B> כימים, אשר-נחו בהם היהודים מאיביהם, והחדש אשר נהפך להם מיגון לשמחה, ומאבל ליום טוב; לעשות אותם, ימי משתה ושמחה, ומשלח מנות איש לרעהו, ומתנות לאבינים. 
<B>ט,כג</B> וקבל, היהודים, את אשר-החלו, לעשות; ואת אשר-כתב מרדכי, אליהם. 
<B>ט,כד</B> כי המן בן-המדתא האגגי, צרר כל-היהודים--חשב על-היהודים, לאבדם; והפל פור הוא הגורל, להמם ולאבדם. 
<B>ט,כה</B> ובבאה, לפני המלך, אמר עם-הספר, ישוב מחשבתו הרעה אשר-חשב על-היהודים על-ראשו; ותלו אתו ואת-בניו, על-העץ. 
<B>ט,כו</B> על-כן קראו לימים האלה פורים, על-שם הפור--על-כן, על-כל-דברי האגרת הזאת; ומה-ראו על-ככה, ומה הגיע אליהם. 
<B>ט,כז</B> קימו וקבל (וקבלו) היהודים עליהם ועל-זרעם ועל כל-הנלוים עליהם, ולא יעבור--להיות עשים את שני הימים האלה, ככתבם וכזמנם:  בכל-שנה, ושנה. 
<B>ט,כח</B> והימים האלה נזכרים ונעשים בכל-דור ודור, משפחה ומשפחה, מדינה ומדינה, ועיר ועיר; וימי הפורים האלה, לא יעברו מתוך היהודים, וזכרם, לא-יסוף מזרעם.  {ס}</P>

<P><B>ט,כט</B> ו<BIG>ת</BIG>כתב אסתר המלכה בת-אביחיל, ומרדכי היהודי--את-כל-תקף:  לקים, את אגרת הפרים הזאת--השנית. 
<B>ט,ל</B> וישלח ספרים אל-כל-היהודים, אל-שבע ועשרים ומאה מדינה--מלכות, אחשורוש:  דברי שלום, ואמת. 
<B>ט,לא</B> לקים את-ימי הפרים האלה בזמניהם, כאשר קים עליהם מרדכי היהודי ואסתר המלכה, וכאשר קימו על-נפשם, ועל-זרעם:  דברי הצומות, וזעקתם. 
<B>ט,לב</B> ומאמר אסתר--קים, דברי הפרים האלה; ונכתב, בספר.  {ס}</P>

<P><B>י,א</B> וישם המלך אחשרש (אחשורש) מס על-הארץ, ואיי הים. 
<B>י,ב</B> וכל-מעשה תקפו, וגבורתו, ופרשת גדלת מרדכי, אשר גדלו המלך--הלוא-הם כתובים, על-ספר דברי הימים, למלכי, מדי ופרס. 
<B>י,ג</B> כי מרדכי היהודי, משנה למלך אחשורוש, וגדול ליהודים, ורצוי לרב אחיו--דרש טוב לעמו, ודבר שלום לכל-זרעו.  {ש}</P>
</BODY></HTML>
