<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - שופטים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>שופטים</H1>

<P><B>א,א</B> ויהי, אחרי מות יהושע, וישאלו בני ישראל, ביהוה לאמר:  מי יעלה-לנו אל-הכנעני בתחלה, להלחם בו. 
<B>א,ב</B> ויאמר יהוה, יהודה יעלה:  הנה נתתי את-הארץ, בידו. 
<B>א,ג</B> ויאמר יהודה לשמעון אחיו עלה אתי בגרלי, ונלחמה בכנעני, והלכתי גם-אני אתך, בגורלך; וילך אתו, שמעון. 
<B>א,ד</B> ויעל יהודה, ויתן יהוה את-הכנעני והפרזי בידם; ויכום בבזק, עשרת אלפים איש. 
<B>א,ה</B> וימצאו את-אדני בזק, בבזק, וילחמו, בו; ויכו, את-הכנעני ואת-הפרזי. 
<B>א,ו</B> וינס אדני בזק, וירדפו אחריו; ויאחזו אותו--ויקצצו, את-בהנות ידיו ורגליו. 
<B>א,ז</B> ויאמר אדני-בזק, שבעים מלכים בהנות ידיהם ורגליהם מקצצים היו מלקטים תחת שלחני--כאשר עשיתי, כן שלם-לי אלהים; ויביאהו ירושלם, וימת שם.  {פ}</P>

<P><B>א,ח</B> וילחמו בני-יהודה, בירושלם, וילכדו אותה, ויכוה לפי-חרב; ואת-העיר, שלחו באש. 
<B>א,ט</B> ואחר, ירדו בני יהודה, להלחם, בכנעני--יושב ההר, והנגב והשפלה. 
<B>א,י</B> וילך יהודה, אל-הכנעני היושב בחברון, ושם-חברון לפנים, קרית ארבע; ויכו את-ששי ואת-אחימן, ואת-תלמי. 
<B>א,יא</B> וילך משם, אל-יושבי דביר; ושם-דביר לפנים, קרית-ספר. 
<B>א,יב</B> ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאשה. 
<B>א,יג</B> וילכדה עתניאל בן-קנז, אחי כלב הקטן ממנו; ויתן-לו את-עכסה בתו, לאשה. 
<B>א,יד</B> ויהי בבואה, ותסיתהו לשאל מאת-אביה השדה, ותצנח, מעל החמור; ויאמר-לה כלב, מה-לך. 
<B>א,טו</B> ותאמר לו הבה-לי ברכה, כי ארץ הנגב נתתני, ונתתה לי, גלת מים; ויתן-לה כלב, את גלת עלית, ואת, גלת תחתית.  {פ}</P>

<P><B>א,טז</B> ובני קיני חתן משה עלו מעיר התמרים, את-בני יהודה, מדבר יהודה, אשר בנגב ערד; וילך, וישב את-העם. 
<B>א,יז</B> וילך יהודה, את-שמעון אחיו, ויכו, את-הכנעני יושב צפת; ויחרימו אותה, ויקרא את-שם-העיר חרמה. 
<B>א,יח</B> וילכד יהודה את-עזה ואת-גבולה, ואת-אשקלון ואת-גבולה, ואת-עקרון, ואת-גבולה. 
<B>א,יט</B> ויהי יהוה את-יהודה, וירש את-ההר:  כי לא להוריש את-ישבי העמק, כי-רכב ברזל להם. 
<B>א,כ</B> ויתנו לכלב את-חברון, כאשר דבר משה; ויורש משם, את-שלשה בני הענק. 
<B>א,כא</B> ואת-היבוסי ישב ירושלם, לא הורישו בני בנימן; וישב היבוסי את-בני בנימן, בירושלם, עד, היום הזה.  {פ}</P>

<P><B>א,כב</B> ויעלו בית-יוסף גם-הם, בית-אל; ויהוה, עמם. 
<B>א,כג</B> ויתירו בית-יוסף, בבית-אל; ושם-העיר לפנים, לוז. 
<B>א,כד</B> ויראו, השמרים, איש, יוצא מן-העיר; ויאמרו לו, הראנו נא את-מבוא העיר, ועשינו עמך, חסד. 
<B>א,כה</B> ויראם את-מבוא העיר, ויכו את-העיר לפי-חרב; ואת-האיש ואת-כל-משפחתו, שלחו. 
<B>א,כו</B> וילך האיש, ארץ החתים; ויבן עיר, ויקרא שמה לוז--הוא שמה, עד היום הזה.  {פ}</P>

<P><B>א,כז</B> ולא-הוריש מנשה, את-בית-שאן ואת-בנותיה ואת-תענך ואת-בנתיה, ואת-יושב (יושבי) דור ואת-בנותיה ואת-יושבי יבלעם ואת-בנתיה, ואת-יושבי מגדו ואת-בנותיה; ויואל, הכנעני, לשבת, בארץ הזאת. 
<B>א,כח</B> ויהי כי-חזק ישראל, וישם את-הכנעני למס; והוריש, לא הורישו.  {ס}</P>

<P><B>א,כט</B> ואפרים לא הוריש, את-הכנעני היושב בגזר; וישב הכנעני בקרבו, בגזר.  {ס}</P>

<P><B>א,ל</B> זבולן, לא הוריש את-יושבי קטרון, ואת-יושבי, נהלל; וישב הכנעני בקרבו, ויהיו למס.  {ס}</P>

<P><B>א,לא</B> אשר, לא הוריש את-ישבי עכו, ואת-יושבי, צידון; ואת-אחלב ואת-אכזיב ואת-חלבה, ואת-אפיק ואת-רחב. 
<B>א,לב</B> וישב, האשרי, בקרב הכנעני, ישבי הארץ:  כי, לא הורישו.  {ס}</P>

<P><B>א,לג</B> נפתלי, לא-הוריש את-ישבי בית-שמש ואת-ישבי בית-ענת, וישב, בקרב הכנעני ישבי הארץ; וישבי בית-שמש ובית ענת, היו להם למס. 
<B>א,לד</B> וילחצו האמרי את-בני-דן, ההרה:  כי-לא נתנו, לרדת לעמק. 
<B>א,לה</B> ויואל האמרי לשבת בהר-חרס, באילון ובשעלבים; ותכבד יד בית-יוסף, ויהיו למס. 
<B>א,לו</B> וגבול, האמרי, ממעלה, עקרבים--מהסלע, ומעלה.  {פ}</P>

<P><B>ב,א</B> ויעל מלאך-יהוה מן-הגלגל, אל-הבכים;  {פ}<BR> <BR>ויאמר אעלה אתכם ממצרים, ואביא אתכם אל-הארץ אשר נשבעתי לאבתיכם, ואמר, לא-אפר בריתי אתכם לעולם. 
<B>ב,ב</B> ואתם, לא-תכרתו ברית ליושבי הארץ הזאת--מזבחותיהם, תתצון; ולא-שמעתם בקולי, מה-זאת עשיתם. 
<B>ב,ג</B> וגם אמרתי, לא-אגרש אותם מפניכם; והיו לכם, לצדים, ואלהיהם, יהיו לכם למוקש. 
<B>ב,ד</B> ויהי, כדבר מלאך יהוה את-הדברים האלה, אל-כל-בני, ישראל; וישאו העם את-קולם, ויבכו. 
<B>ב,ה</B> ויקראו שם-המקום ההוא, בכים; ויזבחו-שם, ליהוה.  {פ}</P>

<P><B>ב,ו</B> וישלח יהושע, את-העם; וילכו בני-ישראל איש לנחלתו, לרשת את-הארץ. 
<B>ב,ז</B> ויעבדו העם את-יהוה, כל ימי יהושע; וכל ימי הזקנים, אשר האריכו ימים אחרי יהושוע, אשר ראו את כל-מעשה יהוה הגדול, אשר עשה לישראל. 
<B>ב,ח</B> וימת יהושע בן-נון, עבד יהוה, בן-מאה ועשר, שנים. 
<B>ב,ט</B> ויקברו אותו בגבול נחלתו, בתמנת-חרס בהר אפרים, מצפון, להר-געש. 
<B>ב,י</B> וגם כל-הדור ההוא, נאספו אל-אבותיו; ויקם דור אחר אחריהם, אשר לא-ידעו את-יהוה, וגם את-המעשה, אשר עשה לישראל.  {פ}</P>

<P><B>ב,יא</B> ויעשו בני-ישראל את-הרע, בעיני יהוה; ויעבדו, את-הבעלים. 
<B>ב,יב</B> ויעזבו את-יהוה אלהי אבותם, המוציא אותם מארץ מצרים, וילכו אחרי אלהים אחרים מאלהי העמים אשר סביבותיהם, וישתחוו להם; ויכעסו, את-יהוה. 
<B>ב,יג</B> ויעזבו, את-יהוה; ויעבדו לבעל, ולעשתרות. 
<B>ב,יד</B> ויחר-אף יהוה, בישראל, ויתנם ביד-שסים, וישסו אותם; וימכרם ביד אויביהם, מסביב, ולא-יכלו עוד, לעמד לפני אויביהם. 
<B>ב,טו</B> בכל אשר יצאו, יד-יהוה היתה-בם לרעה, כאשר דבר יהוה, וכאשר נשבע יהוה להם; ויצר להם, מאד. 
<B>ב,טז</B> ויקם יהוה, שפטים; ויושיעום, מיד שסיהם. 
<B>ב,יז</B> וגם אל-שפטיהם, לא שמעו--כי זנו אחרי אלהים אחרים, וישתחוו להם:  סרו מהר, מן-הדרך אשר הלכו אבותם לשמע מצות-יהוה--לא-עשו כן. 
<B>ב,יח</B> וכי-הקים יהוה להם, שפטים, והיה יהוה עם-השפט, והושיעם מיד איביהם כל ימי השופט:  כי-ינחם יהוה מנאקתם, מפני לחציהם ודחקיהם. 
<B>ב,יט</B> והיה במות השופט, ישבו והשחיתו מאבותם, ללכת אחרי אלהים אחרים, לעבדם ולהשתחות להם:  לא הפילו ממעלליהם, ומדרכם הקשה. 
<B>ב,כ</B> ויחר-אף יהוה, בישראל; ויאמר, יען אשר עברו הגוי הזה את-בריתי אשר צויתי את-אבותם, ולא שמעו, לקולי. 
<B>ב,כא</B> גם-אני לא אוסיף, להוריש איש מפניהם, מן-הגוים אשר-עזב יהושע, וימת. 
<B>ב,כב</B> למען נסות בם, את-ישראל:  השמרים הם את-דרך יהוה ללכת בם, כאשר שמרו אבותם--אם-לא. 
<B>ב,כג</B> וינח יהוה את-הגוים האלה, לבלתי הורישם מהר; ולא נתנם, ביד-יהושע.  {פ}</P>

<P><B>ג,א</B> ואלה הגוים אשר הניח יהוה, לנסות בם את-ישראל, את כל-אשר לא-ידעו, את כל-מלחמות כנען. 
<B>ג,ב</B> רק, למען דעת דרות בני-ישראל, ללמדם, מלחמה--רק אשר-לפנים, לא ידעום. 
<B>ג,ג</B> חמשת סרני פלשתים, וכל-הכנעני והצידני, והחוי, ישב הר הלבנון--מהר בעל חרמון, עד לבוא חמת. 
<B>ג,ד</B> ויהיו, לנסות בם את-ישראל--לדעת, הישמעו את-מצות יהוה, אשר-צוה את-אבותם, ביד-משה. 
<B>ג,ה</B> ובני ישראל, ישבו בקרב הכנעני, החתי והאמרי והפרזי, והחוי והיבוסי. 
<B>ג,ו</B> ויקחו את-בנותיהם להם לנשים, ואת-בנותיהם נתנו לבניהם; ויעבדו, את-אלהיהם.  {פ}</P>

<P><B>ג,ז</B> ויעשו בני-ישראל את-הרע בעיני יהוה, וישכחו את-יהוה אלהיהם; ויעבדו את-הבעלים, ואת-האשרות. 
<B>ג,ח</B> ויחר-אף יהוה, בישראל, וימכרם ביד כושן רשעתים, מלך ארם נהרים; ויעבדו בני-ישראל את-כושן רשעתים, שמנה שנים. 
<B>ג,ט</B> ויזעקו בני-ישראל אל-יהוה, ויקם יהוה מושיע לבני ישראל וישיעם--את עתניאל בן-קנז, אחי כלב הקטן ממנו. 
<B>ג,י</B> ותהי עליו רוח-יהוה, וישפט את-ישראל, ויצא למלחמה, ויתן יהוה בידו את-כושן רשעתים מלך ארם; ותעז ידו, על כושן רשעתים. 
<B>ג,יא</B> ותשקט הארץ, ארבעים שנה; וימת, עתניאל בן-קנז.  {פ}</P>

<P><B>ג,יב</B> ויספו בני ישראל, לעשות הרע בעיני יהוה; ויחזק יהוה את-עגלון מלך-מואב, על-ישראל, על כי-עשו את-הרע, בעיני יהוה. 
<B>ג,יג</B> ויאסף אליו, את-בני עמון ועמלק; וילך, ויך את-ישראל, ויירשו, את-עיר התמרים. 
<B>ג,יד</B> ויעבדו בני-ישראל את-עגלון מלך-מואב, שמונה עשרה שנה. 
<B>ג,טו</B> ויזעקו בני-ישראל, אל-יהוה, ויקם יהוה להם מושיע את-אהוד בן-גרא בן-הימיני, איש אטר יד-ימינו; וישלחו בני-ישראל בידו מנחה, לעגלון מלך מואב. 
<B>ג,טז</B> ויעש לו אהוד חרב, ולה שני פיות--גמד ארכה; ויחגר אותה מתחת למדיו, על ירך ימינו. 
<B>ג,יז</B> ויקרב, את-המנחה, לעגלון, מלך מואב; ועגלון, איש בריא מאד. 
<B>ג,יח</B> ויהי כאשר כלה, להקריב את-המנחה; וישלח, את-העם, נשאי, המנחה. 
<B>ג,יט</B> והוא שב, מן-הפסילים אשר את-הגלגל, ויאמר, דבר-סתר לי אליך המלך; ויאמר הס--ויצאו מעליו, כל-העמדים עליו. 
<B>ג,כ</B> ואהוד בא אליו, והוא-ישב בעלית המקרה אשר-לו לבדו, ויאמר אהוד, דבר-אלהים לי אליך; ויקם, מעל הכסא. 
<B>ג,כא</B> וישלח אהוד, את-יד שמאלו, ויקח את-החרב, מעל ירך ימינו; ויתקעה, בבטנו. 
<B>ג,כב</B> ויבא גם-הנצב אחר הלהב, ויסגר החלב בעד הלהב--כי לא שלף החרב, מבטנו; ויצא, הפרשדנה. 
<B>ג,כג</B> ויצא אהוד, המסדרונה; ויסגר דלתות העליה, בעדו--ונעל. 
<B>ג,כד</B> והוא יצא, ועבדיו באו, ויראו, והנה דלתות העליה נעלות; ויאמרו, אך מסיך הוא את-רגליו בחדר המקרה. 
<B>ג,כה</B> ויחילו עד-בוש, והנה איננו פתח דלתות העליה; ויקחו את-המפתח, ויפתחו, והנה אדניהם, נפל ארצה מת. 
<B>ג,כו</B> ואהוד נמלט, עד התמהמהם; והוא עבר את-הפסילים, וימלט השעירתה. 
<B>ג,כז</B> ויהי בבואו, ויתקע בשופר בהר אפרים; וירדו עמו בני-ישראל מן-ההר, והוא לפניהם. 
<B>ג,כח</B> ויאמר אלהם רדפו אחרי, כי-נתן יהוה את-איביכם את-מואב בידכם; וירדו אחריו, וילכדו את-מעברות הירדן למואב, ולא-נתנו איש, לעבר. 
<B>ג,כט</B> ויכו את-מואב בעת ההיא, כעשרת אלפים איש--כל-שמן, וכל-איש חיל; ולא נמלט, איש. 
<B>ג,ל</B> ותכנע מואב ביום ההוא, תחת יד ישראל; ותשקט הארץ, שמונים שנה.  {פ}</P>

<P><B>ג,לא</B> ואחריו היה, שמגר בן-ענת, ויך את-פלשתים שש-מאות איש, במלמד הבקר; ויושע גם-הוא, את-ישראל.  {פ}</P>

<P><B>ד,א</B> ויספו בני ישראל, לעשות הרע בעיני יהוה; ואהוד, מת. 
<B>ד,ב</B> וימכרם יהוה, ביד יבין מלך-כנען, אשר מלך, בחצור; ושר-צבאו, סיסרא, והוא יושב, בחרשת הגוים. 
<B>ד,ג</B> ויצעקו בני-ישראל, אל-יהוה:  כי תשע מאות רכב-ברזל, לו, והוא לחץ את-בני ישראל בחזקה, עשרים שנה.  {פ}</P>

<P><B>ד,ד</B> ודבורה אשה נביאה, אשת לפידות--היא שפטה את-ישראל, בעת ההיא. 
<B>ד,ה</B> והיא יושבת תחת-תמר דבורה, בין הרמה ובין בית-אל--בהר אפרים; ויעלו אליה בני ישראל, למשפט. 
<B>ד,ו</B> ותשלח, ותקרא לברק בן-אבינעם, מקדש, נפתלי; ותאמר אליו הלא צוה יהוה אלהי-ישראל, לך ומשכת בהר תבור, ולקחת עמך עשרת אלפים איש, מבני נפתלי ומבני זבלון. 
<B>ד,ז</B> ומשכתי אליך אל-נחל קישון, את-סיסרא שר-צבא יבין, ואת-רכבו, ואת-המונו; ונתתיהו, בידך. 
<B>ד,ח</B> ויאמר אליה ברק, אם-תלכי עמי והלכתי; ואם-לא תלכי עמי, לא אלך. 
<B>ד,ט</B> ותאמר הלך אלך עמך, אפס כי לא תהיה תפארתך על-הדרך אשר אתה הולך--כי ביד-אשה, ימכר יהוה את-סיסרא; ותקם דבורה ותלך עם-ברק, קדשה. 
<B>ד,י</B> ויזעק ברק את-זבולן ואת-נפתלי, קדשה, ויעל ברגליו, עשרת אלפי איש; ותעל עמו, דבורה. 
<B>ד,יא</B> וחבר הקיני נפרד מקין, מבני חבב חתן משה; ויט אהלו, עד-אילון בצענים (בצעננים) אשר את-קדש. 
<B>ד,יב</B> ויגדו, לסיסרא:  כי עלה ברק בן-אבינעם, הר-תבור. 
<B>ד,יג</B> ויזעק סיסרא את-כל-רכבו, תשע מאות רכב ברזל, ואת-כל-העם, אשר אתו--מחרשת הגוים, אל-נחל קישון. 
<B>ד,יד</B> ותאמר דברה אל-ברק קום, כי זה היום אשר נתן יהוה את-סיסרא בידך--הלא יהוה, יצא לפניך; וירד ברק מהר תבור, ועשרת אלפים איש אחריו. 
<B>ד,טו</B> ויהם יהוה את-סיסרא ואת-כל-הרכב ואת-כל-המחנה, לפי-חרב--לפני ברק; וירד סיסרא מעל המרכבה, וינס ברגליו. 
<B>ד,טז</B> וברק, רדף אחרי הרכב ואחרי המחנה, עד, חרשת הגוים; ויפל כל-מחנה סיסרא, לפי-חרב--לא נשאר, עד-אחד. 
<B>ד,יז</B> וסיסרא, נס ברגליו, אל-אהל יעל, אשת חבר הקיני:  כי שלום, בין יבין מלך-חצור, ובין, בית חבר הקיני. 
<B>ד,יח</B> ותצא יעל, לקראת סיסרא, ותאמר אליו סורה אדני סורה אלי, אל-תירא; ויסר אליה האהלה, ותכסהו בשמיכה. 
<B>ד,יט</B> ויאמר אליה השקיני-נא מעט-מים, כי צמאתי; ותפתח את-נאוד החלב, ותשקהו--ותכסהו. 
<B>ד,כ</B> ויאמר אליה, עמד פתח האהל; והיה אם-איש יבא ושאלך, ואמר היש-פה איש--ואמרת אין. 
<B>ד,כא</B> ותקח יעל אשת-חבר את-יתד האהל ותשם את-המקבת בידה, ותבוא אליו בלאט, ותתקע את-היתד ברקתו, ותצנח בארץ; והוא-נרדם ויעף, וימת. 
<B>ד,כב</B> והנה ברק, רדף את-סיסרא, ותצא יעל לקראתו, ותאמר לו לך ואראך את-האיש אשר-אתה מבקש; ויבא אליה--והנה סיסרא נפל מת, והיתד ברקתו. 
<B>ד,כג</B> ויכנע אלהים ביום ההוא, את יבין מלך-כנען, לפני, בני ישראל. 
<B>ד,כד</B> ותלך יד בני-ישראל, הלוך וקשה, על, יבין מלך-כנען--עד אשר הכריתו, את יבין מלך-כנען.  {ש}</P>

<P><B>ה,א</B> ותשר דבורה, וברק בן-אבינעם,  {ס}  ביום ההוא,  {ר}<BR> לאמר.  {ס} 
<B>ה,ב</B> בפרע פרעות בישראל,  {ס}  בהתנדב  {ר}<BR> עם, ברכו, יהוה.  {ס} 
<B>ה,ג</B> שמעו מלכים, האזינו  {ר}<BR> רזנים:  {ס}  אנכי, ליהוה אנכי אשירה,  {ס}  אזמר,  {ר}<BR> ליהוה אלהי ישראל.  {ס} 
<B>ה,ד</B> יהוה, בצאתך  {ר}<BR> משעיר  {ס}  בצעדך משדה אדום,  {ס}  ארץ  {ר}<BR> רעשה, גם-שמים נטפו;  {ס}  גם-עבים, נטפו  {ר}<BR> מים.  {ס} 
<B>ה,ה</B> הרים נזלו, מפני יהוה:  {ס}  זה  {ר}<BR> סיני--מפני, יהוה אלהי ישראל.  {ס} 
<B>ה,ו</B> בימי שמגר בן-  {ר}<BR> ענת,  {ס}  בימי יעל, חדלו, ארחות;  {ס}  והלכי  {ר}<BR> נתיבות--ילכו, ארחות עקלקלות.  {ס} 
<B>ה,ז</B> חדלו פרזון בישראל,  {ר}<BR> חדלו--  {ס}  עד שקמתי דבורה, שקמתי אם בישראל.  {ס} 
<B>ה,ח</B> יבחר  {ר}<BR> אלהים חדשים, אז לחם שערים;  {ס}  מגן אם-יראה  {ר}<BR> ורמח,  {ס}  בארבעים אלף בישראל.  {ס} 
<B>ה,ט</B> לבי  {ר}<BR> לחוקקי ישראל,  {ס}  המתנדבים בעם; ברכו,  {ר}<BR> יהוה.  {ס} 
<B>ה,י</B> רכבי אתנות צחרות  {ס}  ישבי  {ר}<BR> על-מדין, והלכי על-דרך--שיחו.  {ס} 
<B>ה,יא</B> מקול מחצצים, בין  {ר}<BR> משאבים,  {ס}  שם יתנו צדקות יהוה,  {ס}  צדקת  {ר}<BR> פרזונו בישראל;  {ס}  אז ירדו לשערים, עם-  {ר}<BR> יהוה.  {ס} 
<B>ה,יב</B> עורי עורי דבורה,  {ס}  עורי  {ר}<BR> עורי דברי-שיר;  {ס}  קום ברק ושבה שביך, בן-  {ר}<BR> אבינעם.  {ס} 
<B>ה,יג</B> אז ירד שריד, לאדירים עם;  {ס}  יהוה,  {ר}<BR> ירד-לי בגבורים.  {ס} 
<B>ה,יד</B> מני אפרים, שרשם  {ר}<BR> בעמלק,  {ס}  אחריך בנימין, בעממיך;  {ס}  מני  {ר}<BR> מכיר, ירדו מחקקים,  {ס}  ומזבולן, משכים בשבט  {ר}<BR> ספר.  {ס} 
<B>ה,טו</B> ושרי ביששכר, עם-דברה,  {ס}  ויששכר  {ר}<BR> כן ברק, בעמק שלח ברגליו;  {ס}  בפלגות ראובן, גדלים חקקי-  {ר}<BR> לב.  {ס} 
<B>ה,טז</B> למה ישבת, בין המשפתים,  {ס}  לשמע,  {ר}<BR> שרקות עדרים;  {ס}  לפלגות ראובן, גדולים חקרי-  {ר}<BR> לב.  {ס} 
<B>ה,יז</B> גלעד, בעבר הירדן שכן,  {ס}  ודן,  {ר}<BR> למה יגור אניות;  {ס}  אשר, ישב לחוף  {ר}<BR> ימים,  {ס}  ועל מפרציו, ישכון.  {ס} 
<B>ה,יח</B> זבלון,  {ר}<BR> עם חרף נפשו למות--  {ס}  ונפתלי:  על, מרומי  {ר}<BR> שדה.  {ס} 
<B>ה,יט</B> באו מלכים, נלחמו,  {ס}  אז  {ר}<BR> נלחמו מלכי כנען,  {ס}  בתענך על-מי  {ר}<BR> מגדו;  {ס}  בצע כסף, לא לקחו.  {ס} 
<B>ה,כ</B> מן-  {ר}<BR> שמים, נלחמו;  {ס}  הכוכבים, ממסלותם, נלחמו, עם-  {ר}<BR> סיסרא.  {ס} 
<B>ה,כא</B> נחל קישון גרפם,  {ס}  נחל  {ר}<BR> קדומים נחל קישון;  {ס}  תדרכי נפשי,  {ר}<BR> עז.  {ס} 
<B>ה,כב</B> אז הלמו, עקבי-סוס,  {ס}  מדהרות,  {ר}<BR> דהרות אביריו.  {ס} 
<B>ה,כג</B> אורו מרוז, אמר מלאך יהוה--ארו ארור,  {ר}<BR> ישביה:  {ס}  כי לא-באו לעזרת יהוה,  {ס}  לעזרת  {ר}<BR> יהוה בגבורים.  {ס} 
<B>ה,כד</B> תברך, מנשים--יעל, אשת חבר  {ר}<BR> הקיני:  {ס}  מנשים באהל, תברך.  {ס} 
<B>ה,כה</B> מים  {ר}<BR> שאל, חלב נתנה;  {ס}  בספל אדירים, הקריבה  {ר}<BR> חמאה.  {ס} 
<B>ה,כו</B> ידה ליתד תשלחנה,  {ס}  וימינה  {ר}<BR> להלמות עמלים;  {ס}  והלמה סיסרא מחקה  {ר}<BR> ראשו,  {ס}  ומחצה וחלפה רקתו.  {ס} 
<B>ה,כז</B> בין  {ר}<BR> רגליה, כרע נפל שכב:  {ס}  בין רגליה, כרע  {ר}<BR> נפל,  {ס}  באשר כרע, שם נפל שדוד.  {ס} 
<B>ה,כח</B> בעד  {ר}<BR> החלון נשקפה ותיבב אם סיסרא, בעד האשנב:  {ס}  מדוע, בשש רכבו  {ר}<BR> לבוא--  {ס}  מדוע אחרו, פעמי מרכבותיו.  {ס} 
<B>ה,כט</B> חכמות  {ר}<BR> שרותיה, תענינה;  {ס}  אף-היא, תשיב אמריה  {ר}<BR> לה.  {ס} 
<B>ה,ל</B> הלא ימצאו יחלקו שלל,  {ס}  רחם  {ר}<BR> רחמתים לראש גבר--  {ס}  שלל צבעים  {ר}<BR> לסיסרא,  {ס}  שלל צבעים רקמה:  {ס}  צבע  {ר}<BR> רקמתים, לצוארי שלל.  {ס} 
<B>ה,לא</B> כן יאבדו כל-אויביך, יהוה,  {ר}<BR> ואהביו, כצאת השמש בגברתו;  {ס}  ותשקט הארץ, ארבעים שנה.  {ר}<BR> {ש}</P>

<P><B>ו,א</B> ויעשו בני-ישראל הרע, בעיני יהוה; ויתנם יהוה ביד-מדין, שבע שנים. 
<B>ו,ב</B> ותעז יד-מדין, על-ישראל; מפני מדין עשו להם בני ישראל, את-המנהרות אשר בהרים, ואת-המערות, ואת-המצדות. 
<B>ו,ג</B> והיה, אם-זרע ישראל--ועלה מדין ועמלק ובני-קדם, ועלו עליו. 
<B>ו,ד</B> ויחנו עליהם, וישחיתו את-יבול הארץ, עד-בואך, עזה; ולא-ישאירו מחיה בישראל, ושה ושור וחמור. 
<B>ו,ה</B> כי הם ומקניהם יעלו ואהליהם, יבאו (ובאו) כדי-ארבה לרב, ולהם ולגמליהם, אין מספר; ויבאו בארץ, לשחתה. 
<B>ו,ו</B> וידל ישראל מאד, מפני מדין; ויזעקו בני-ישראל, אל-יהוה.  {פ}</P>

<P><B>ו,ז</B> ויהי, כי-זעקו בני-ישראל אל-יהוה, על, אדות מדין. 
<B>ו,ח</B> וישלח יהוה איש נביא, אל-בני ישראל; ויאמר להם כה-אמר יהוה אלהי ישראל, אנכי העליתי אתכם ממצרים, ואציא אתכם, מבית עבדים. 
<B>ו,ט</B> ואצל אתכם מיד מצרים, ומיד כל-לחציכם; ואגרש אותם מפניכם, ואתנה לכם את-ארצם. 
<B>ו,י</B> ואמרה לכם, אני יהוה אלהיכם--לא תיראו את-אלהי האמרי, אשר אתם יושבים בארצם; ולא שמעתם, בקולי.  {פ}</P>

<P><B>ו,יא</B> ויבא מלאך יהוה, וישב תחת האלה אשר בעפרה, אשר ליואש, אבי העזרי; וגדעון בנו, חבט חטים בגת, להניס, מפני מדין. 
<B>ו,יב</B> וירא אליו, מלאך יהוה; ויאמר אליו, יהוה עמך גבור החיל. 
<B>ו,יג</B> ויאמר אליו גדעון, בי אדני, ויש יהוה עמנו, ולמה מצאתנו כל-זאת; ואיה כל-נפלאתיו אשר ספרו-לנו אבותינו לאמר, הלא ממצרים העלנו יהוה, ועתה נטשנו יהוה, ויתננו בכף-מדין. 
<B>ו,יד</B> ויפן אליו, יהוה, ויאמר לך בכחך זה, והושעת את-ישראל מכף מדין:  הלא, שלחתיך. 
<B>ו,טו</B> ויאמר אליו בי אדני, במה אושיע את-ישראל; הנה אלפי הדל במנשה, ואנכי הצעיר בבית אבי. 
<B>ו,טז</B> ויאמר אליו יהוה, כי אהיה עמך; והכית את-מדין, כאיש אחד. 
<B>ו,יז</B> ויאמר אליו, אם-נא מצאתי חן בעיניך; ועשית לי אות, שאתה מדבר עמי. 
<B>ו,יח</B> אל-נא תמש מזה, עד-באי אליך, והצאתי את-מנחתי, והנחתי לפניך; ויאמר, אנכי אשב עד שובך. 
<B>ו,יט</B> וגדעון בא, ויעש גדי-עזים ואיפת-קמח מצות, הבשר שם בסל, והמרק שם בפרור; ויוצא אליו אל-תחת האלה, ויגש.  {פ}</P>

<P><B>ו,כ</B> ויאמר אליו מלאך האלהים, קח את-הבשר ואת-המצות והנח אל-הסלע הלז, ואת-המרק, שפוך; ויעש, כן. 
<B>ו,כא</B> וישלח מלאך יהוה, את-קצה המשענת אשר בידו, ויגע בבשר, ובמצות; ותעל האש מן-הצור, ותאכל את-הבשר ואת-המצות, ומלאך יהוה, הלך מעיניו. 
<B>ו,כב</B> וירא גדעון, כי-מלאך יהוה הוא; ויאמר גדעון, אהה אדני יהוה--כי-על-כן ראיתי מלאך יהוה, פנים אל-פנים. 
<B>ו,כג</B> ויאמר לו יהוה שלום לך, אל-תירא:  לא, תמות. 
<B>ו,כד</B> ויבן שם גדעון מזבח ליהוה, ויקרא-לו יהוה שלום; עד, היום הזה--עודנו, בעפרת אבי העזרי.  {ס}</P>

<P><B>ו,כה</B> ויהי, בלילה ההוא, ויאמר לו יהוה קח את-פר-השור אשר לאביך, ופר השני שבע שנים; והרסת, את-מזבח הבעל אשר לאביך, ואת-האשרה אשר-עליו, תכרת. 
<B>ו,כו</B> ובנית מזבח ליהוה אלהיך, על ראש המעוז הזה--במערכה; ולקחת, את-הפר השני, והעלית עולה, בעצי האשרה אשר תכרת. 
<B>ו,כז</B> ויקח גדעון עשרה אנשים, מעבדיו, ויעש, כאשר דבר אליו יהוה; ויהי כאשר ירא את-בית אביו ואת-אנשי העיר, מעשות יומם--ויעש לילה. 
<B>ו,כח</B> וישכימו אנשי העיר, בבקר, והנה נתץ מזבח הבעל, והאשרה אשר-עליו כרתה; ואת, הפר השני, העלה, על-המזבח הבנוי. 
<B>ו,כט</B> ויאמרו איש אל-רעהו, מי עשה הדבר הזה; וידרשו, ויבקשו--ויאמרו, גדעון בן-יואש עשה הדבר הזה. 
<B>ו,ל</B> ויאמרו אנשי העיר, אל-יואש, הוצא את-בנך, וימת:  כי נתץ את-מזבח הבעל, וכי כרת האשרה אשר-עליו. 
<B>ו,לא</B> ויאמר יואש לכל אשר-עמדו עליו האתם תריבון לבעל, אם-אתם תושיעון אותו, אשר יריב לו יומת, עד-הבקר; אם-אלהים הוא ירב לו, כי נתץ את-מזבחו. 
<B>ו,לב</B> ויקרא-לו ביום-ההוא, ירבעל לאמר:  ירב בו הבעל, כי נתץ את-מזבחו.  {ס}</P>

<P><B>ו,לג</B> וכל-מדין ועמלק ובני-קדם, נאספו יחדו; ויעברו ויחנו, בעמק יזרעאל. 
<B>ו,לד</B> ורוח יהוה, לבשה את-גדעון; ויתקע, בשופר, ויזעק אביעזר, אחריו. 
<B>ו,לה</B> ומלאכים שלח בכל-מנשה, ויזעק גם-הוא אחריו; ומלאכים שלח, באשר ובזבלון ובנפתלי, ויעלו, לקראתם. 
<B>ו,לו</B> ויאמר גדעון, אל-האלהים:  אם-ישך מושיע בידי, את-ישראל--כאשר דברת. 
<B>ו,לז</B> הנה אנכי, מציג את-גזת הצמר--בגרן:  אם טל יהיה על-הגזה לבדה, ועל-כל-הארץ חרב--וידעתי כי-תושיע בידי את-ישראל, כאשר דברת. 
<B>ו,לח</B> ויהי-כן--וישכם ממחרת, ויזר את-הגזה; וימץ טל מן-הגזה, מלוא הספל מים. 
<B>ו,לט</B> ויאמר גדעון, אל-האלהים, אל-יחר אפך בי, ואדברה אך הפעם; אנסה נא-רק-הפעם, בגזה--יהי-נא חרב אל-הגזה לבדה, ועל-כל-הארץ יהיה-טל. 
<B>ו,מ</B> ויעש אלהים כן, בלילה ההוא; ויהי-חרב אל-הגזה לבדה, ועל-כל-הארץ היה טל.  {פ}</P>

<P><B>ז,א</B> וישכם ירבעל הוא גדעון, וכל-העם אשר אתו, ויחנו, על-עין חרד; ומחנה מדין היה-לו מצפון, מגבעת המורה בעמק.  {ס}</P>

<P><B>ז,ב</B> ויאמר יהוה, אל-גדעון, רב העם אשר אתך, מתתי את-מדין בידם:  פן-יתפאר עלי ישראל לאמר, ידי הושיעה לי. 
<B>ז,ג</B> ועתה, קרא נא באזני העם לאמר, מי-ירא וחרד, ישב ויצפר מהר הגלעד; וישב מן-העם, עשרים ושנים אלף, ועשרת אלפים, נשארו.  {ס}</P>

<P><B>ז,ד</B> ויאמר יהוה אל-גדעון, עוד העם רב, הורד אותם אל-המים, ואצרפנו לך שם; והיה אשר אמר אליך זה ילך אתך, הוא ילך אתך, וכל אשר-אמר אליך זה לא-ילך עמך, הוא לא ילך. 
<B>ז,ה</B> ויורד את-העם, אל-המים; ויאמר יהוה אל-גדעון, כל אשר-ילק בלשונו מן-המים כאשר ילק הכלב תציג אותו לבד, וכל אשר-יכרע על-ברכיו, לשתות. 
<B>ז,ו</B> ויהי, מספר המלקקים בידם אל-פיהם--שלש מאות, איש; וכל יתר העם, כרעו על-ברכיהם לשתות מים.  {ס}</P>

<P><B>ז,ז</B> ויאמר יהוה אל-גדעון, בשלש מאות האיש המלקקים אושיע אתכם, ונתתי את-מדין, בידך; וכל-העם--ילכו, איש למקמו. 
<B>ז,ח</B> ויקחו את-צדה העם בידם ואת שופרתיהם, ואת כל-איש ישראל שלח איש לאהליו, ובשלש-מאות האיש, החזיק; ומחנה מדין, היה לו מתחת בעמק.  {פ}</P>

<P><B>ז,ט</B> ויהי, בלילה ההוא, ויאמר אליו יהוה, קום רד במחנה:  כי נתתיו, בידך. 
<B>ז,י</B> ואם-ירא אתה, לרדת--רד אתה ופרה נערך, אל-המחנה. 
<B>ז,יא</B> ושמעת, מה-ידברו, ואחר תחזקנה ידיך, וירדת במחנה; וירד הוא ופרה נערו, אל-קצה החמשים אשר במחנה. 
<B>ז,יב</B> ומדין ועמלק וכל-בני-קדם נפלים בעמק, כארבה לרב; ולגמליהם אין מספר, כחול שעל-שפת הים לרב. 
<B>ז,יג</B> ויבא גדעון--והנה-איש, מספר לרעהו חלום; ויאמר הנה חלום חלמתי, והנה צליל לחם שערים מתהפך במחנה מדין, ויבא עד-האהל ויכהו ויפל ויהפכהו למעלה, ונפל האהל. 
<B>ז,יד</B> ויען רעהו ויאמר, אין זאת, בלתי אם-חרב גדעון בן-יואש, איש ישראל:  נתן האלהים בידו, את-מדין ואת-כל-המחנה.  {פ}</P>

<P><B>ז,טו</B> ויהי כשמע גדעון את-מספר החלום, ואת-שברו--וישתחו; וישב, אל-מחנה ישראל, ויאמר קומו, כי-נתן יהוה בידכם את-מחנה מדין. 
<B>ז,טז</B> ויחץ את-שלש-מאות האיש, שלשה ראשים; ויתן שופרות ביד-כלם וכדים ריקים, ולפדים בתוך הכדים. 
<B>ז,יז</B> ויאמר אליהם, ממני תראו וכן תעשו; והנה אנכי בא בקצה המחנה, והיה כאשר-אעשה כן תעשון. 
<B>ז,יח</B> ותקעתי, בשופר--אנכי, וכל-אשר אתי; ותקעתם בשופרות גם-אתם, סביבות כל-המחנה, ואמרתם, ליהוה ולגדעון.  {פ}</P>

<P><B>ז,יט</B> ויבא גדעון ומאה-איש אשר-אתו בקצה המחנה, ראש האשמרת התיכונה--אך הקם הקימו, את-השמרים; ויתקעו, בשופרות, ונפוץ הכדים, אשר בידם. 
<B>ז,כ</B> ויתקעו שלשת הראשים בשופרות, וישברו הכדים, ויחזיקו ביד-שמאולם בלפדים, וביד-ימינם השופרות לתקוע; ויקראו, חרב ליהוה ולגדעון. 
<B>ז,כא</B> ויעמדו איש תחתיו, סביב למחנה; וירץ כל-המחנה ויריעו, ויניסו (וינוסו). 
<B>ז,כב</B> ויתקעו, שלש-מאות השופרות, וישם יהוה את חרב איש ברעהו, ובכל-המחנה; וינס המחנה עד-בית השטה, צררתה--עד שפת-אבל מחולה, על-טבת. 
<B>ז,כג</B> ויצעק איש-ישראל מנפתלי ומן-אשר, ומן-כל-מנשה; וירדפו, אחרי מדין. 
<B>ז,כד</B> ומלאכים שלח גדעון בכל-הר אפרים לאמר, רדו לקראת מדין ולכדו להם את-המים, עד בית ברה, ואת-הירדן; ויצעק כל-איש אפרים, וילכדו את-המים, עד בית ברה, ואת-הירדן. 
<B>ז,כה</B> וילכדו שני-שרי מדין את-ערב ואת-זאב, ויהרגו את-עורב בצור-עורב ואת-זאב הרגו ביקב-זאב, וירדפו, אל-מדין; וראש-ערב וזאב--הביאו אל-גדעון, מעבר לירדן. 
<B>ח,א</B> ויאמרו אליו איש אפרים, מה-הדבר הזה עשית לנו, לבלתי קראות לנו, כי הלכת להלחם במדין; ויריבון אתו, בחזקה. 
<B>ח,ב</B> ויאמר אליהם, מה-עשיתי עתה ככם:  הלא, טוב עללות אפרים--מבציר אביעזר. 
<B>ח,ג</B> בידכם נתן אלהים את-שרי מדין, את-ערב ואת-זאב, ומה-יכלתי, עשות ככם; אז, רפתה רוחם מעליו, בדברו, הדבר הזה. 
<B>ח,ד</B> ויבא גדעון, הירדנה; עבר הוא, ושלש-מאות האיש אשר אתו, עיפים, ורדפים. 
<B>ח,ה</B> ויאמר, לאנשי סכות, תנו-נא ככרות לחם, לעם אשר ברגלי:  כי-עיפים הם--ואנכי רדף אחרי זבח וצלמנע, מלכי מדין. 
<B>ח,ו</B> ויאמר, שרי סכות, הכף זבח וצלמנע עתה, בידך:  כי-נתן לצבאך, לחם. 
<B>ח,ז</B> ויאמר גדעון--לכן בתת יהוה את-זבח ואת-צלמנע, בידי:  ודשתי, את-בשרכם, את-קוצי המדבר, ואת-הברקנים. 
<B>ח,ח</B> ויעל משם פנואל, וידבר אליהם כזאת; ויענו אותו אנשי פנואל, כאשר ענו אנשי סכות. 
<B>ח,ט</B> ויאמר גם-לאנשי פנואל, לאמר:  בשובי בשלום, אתץ את-המגדל הזה.  {פ}</P>

<P><B>ח,י</B> וזבח וצלמנע בקרקר, ומחניהם עמם כחמשת עשר אלף--כל הנותרים, מכל מחנה בני-קדם; והנפלים, מאה ועשרים אלף איש שלף חרב. 
<B>ח,יא</B> ויעל גדעון, דרך השכוני באהלים, מקדם לנבח, ויגבהה; ויך, את-המחנה, והמחנה, היה בטח. 
<B>ח,יב</B> וינסו, זבח וצלמנע, וירדף, אחריהם; וילכד את-שני מלכי מדין, את-זבח ואת-צלמנע, וכל-המחנה, החריד. 
<B>ח,יג</B> וישב גדעון בן-יואש, מן-המלחמה, מלמעלה, החרס. 
<B>ח,יד</B> וילכד-נער מאנשי סכות, וישאלהו; ויכתב אליו את-שרי סכות, ואת-זקניה--שבעים ושבעה, איש. 
<B>ח,טו</B> ויבא, אל-אנשי סכות, ויאמר, הנה זבח וצלמנע:  אשר חרפתם אותי לאמר, הכף זבח וצלמנע עתה בידך, כי נתן לאנשיך היעפים, לחם. 
<B>ח,טז</B> ויקח את-זקני העיר, ואת-קוצי המדבר ואת-הברקנים; וידע בהם, את אנשי סכות. 
<B>ח,יז</B> ואת-מגדל פנואל, נתץ; ויהרג, את-אנשי העיר. 
<B>ח,יח</B> ויאמר, אל-זבח ואל-צלמנע, איפה האנשים, אשר הרגתם בתבור; ויאמרו, כמוך כמוהם, אחד, כתאר בני המלך. 
<B>ח,יט</B> ויאמר, אחי בני-אמי הם; חי-יהוה, לו החיתם אותם--לא הרגתי, אתכם. 
<B>ח,כ</B> ויאמר ליתר בכורו, קום הרג אותם; ולא-שלף הנער חרבו כי ירא, כי עודנו נער. 
<B>ח,כא</B> ויאמר זבח וצלמנע, קום אתה ופגע-בנו--כי כאיש, גבורתו; ויקם גדעון, ויהרג את-זבח ואת-צלמנע, ויקח את-השהרנים, אשר בצוארי גמליהם.  {פ}</P>

<P><B>ח,כב</B> ויאמרו איש-ישראל, אל-גדעון, משל-בנו גם-אתה, גם-בנך גם בן-בנך:  כי הושעתנו, מיד מדין. 
<B>ח,כג</B> ויאמר אלהם, גדעון, לא-אמשל אני בכם, ולא-ימשל בני בכם:  יהוה, ימשל בכם. 
<B>ח,כד</B> ויאמר אלהם גדעון, אשאלה מכם שאלה, ותנו-לי, איש נזם שללו:  כי-נזמי זהב להם, כי ישמעאלים הם. 
<B>ח,כה</B> ויאמרו, נתון נתן; ויפרשו, את-השמלה, וישליכו שמה, איש נזם שללו. 
<B>ח,כו</B> ויהי, משקל נזמי הזהב אשר שאל, אלף ושבע-מאות, זהב--לבד מן-השהרנים והנטיפות ובגדי הארגמן, שעל מלכי מדין, ולבד מן-הענקות, אשר בצוארי גמליהם. 
<B>ח,כז</B> ויעש אותו גדעון לאפוד, ויצג אותו בעירו בעפרה, ויזנו כל-ישראל אחריו, שם; ויהי לגדעון ולביתו, למוקש. 
<B>ח,כח</B> ויכנע מדין, לפני בני ישראל, ולא יספו, לשאת ראשם; ותשקט הארץ ארבעים שנה, בימי גדעון.  {פ}</P>

<P><B>ח,כט</B> וילך ירבעל בן-יואש, וישב בביתו. 
<B>ח,ל</B> ולגדעון, היו שבעים בנים, יצאי, ירכו:  כי-נשים רבות, היו לו. 
<B>ח,לא</B> ופילגשו אשר בשכם, ילדה-לו גם-היא בן; וישם את-שמו, אבימלך. 
<B>ח,לב</B> וימת גדעון בן-יואש, בשיבה טובה; ויקבר, בקבר יואש אביו, בעפרה, אבי העזרי.  {פ}</P>

<P><B>ח,לג</B> ויהי, כאשר מת גדעון, וישובו בני ישראל, ויזנו אחרי הבעלים; וישימו להם בעל ברית, לאלהים. 
<B>ח,לד</B> ולא זכרו בני ישראל, את-יהוה אלהיהם, המציל אותם מיד כל-איביהם, מסביב. 
<B>ח,לה</B> ולא-עשו חסד, עם-בית ירבעל גדעון:  ככל-הטובה--אשר עשה, עם-ישראל.  {פ}</P>

<P><B>ט,א</B> וילך אבימלך בן-ירבעל שכמה, אל-אחי אמו; וידבר אליהם, ואל-כל-משפחת בית-אבי אמו לאמר. 
<B>ט,ב</B> דברו-נא באזני כל-בעלי שכם, מה-טוב לכם--המשל בכם שבעים איש כל בני ירבעל, אם-משל בכם איש אחד; וזכרתם, כי-עצמכם ובשרכם אני. 
<B>ט,ג</B> וידברו אחי-אמו עליו, באזני כל-בעלי שכם, את כל-הדברים, האלה; ויט לבם אחרי אבימלך, כי אמרו אחינו הוא. 
<B>ט,ד</B> ויתנו-לו שבעים כסף, מבית בעל ברית; וישכר בהם אבימלך, אנשים ריקים ופחזים, וילכו, אחריו. 
<B>ט,ה</B> ויבא בית-אביו, עפרתה, ויהרג את-אחיו בני-ירבעל שבעים איש, על-אבן אחת; ויותר יותם בן-ירבעל, הקטן--כי נחבא.  {ס}</P>

<P><B>ט,ו</B> ויאספו כל-בעלי שכם, וכל-בית מלוא, וילכו, וימליכו את-אבימלך למלך--עם-אלון מצב, אשר בשכם. 
<B>ט,ז</B> ויגדו ליותם, וילך ויעמד בראש הר-גרזים, וישא קולו, ויקרא; ויאמר להם, שמעו אלי בעלי שכם, וישמע אליכם, אלהים. 
<B>ט,ח</B> הלוך הלכו העצים, למשח עליהם מלך; ויאמרו לזית, מלוכה (מלכה) עלינו. 
<B>ט,ט</B> ויאמר להם, הזית, החדלתי את-דשני, אשר-בי יכבדו אלהים ואנשים; והלכתי, לנוע על-העצים. 
<B>ט,י</B> ויאמרו העצים, לתאנה:  לכי-את, מלכי עלינו. 
<B>ט,יא</B> ותאמר להם, התאנה, החדלתי את-מתקי, ואת-תנובתי הטובה; והלכתי, לנוע על-העצים. 
<B>ט,יב</B> ויאמרו העצים, לגפן:  לכי-את, מלוכי (מלכי) עלינו. 
<B>ט,יג</B> ותאמר להם, הגפן, החדלתי את-תירושי, המשמח אלהים ואנשים; והלכתי, לנוע על-העצים. 
<B>ט,יד</B> ויאמרו כל-העצים, אל-האטד:  לך אתה, מלך-עלינו. 
<B>ט,טו</B> ויאמר האטד, אל-העצים, אם באמת אתם משחים אתי למלך עליכם, באו חסו בצלי; ואם-אין--תצא אש מן-האטד, ותאכל את-ארזי הלבנון. 
<B>ט,טז</B> ועתה, אם-באמת ובתמים עשיתם, ותמליכו, את-אבימלך; ואם-טובה עשיתם עם-ירבעל ועם-ביתו, ואם-כגמול ידיו עשיתם לו. 
<B>ט,יז</B> אשר-נלחם אבי, עליכם; וישלך את-נפשו מנגד, ויצל אתכם מיד מדין. 
<B>ט,יח</B> ואתם קמתם על-בית אבי, היום, ותהרגו את-בניו שבעים איש, על-אבן אחת; ותמליכו את-אבימלך בן-אמתו, על-בעלי שכם, כי אחיכם, הוא. 
<B>ט,יט</B> ואם-באמת ובתמים עשיתם עם-ירבעל ועם-ביתו, היום הזה--שמחו, באבימלך, וישמח גם-הוא, בכם. 
<B>ט,כ</B> ואם-אין--תצא אש מאבימלך, ותאכל את-בעלי שכם ואת-בית מלוא; ותצא אש מבעלי שכם, ומבית מלוא, ותאכל, את-אבימלך. 
<B>ט,כא</B> וינס יותם, ויברח וילך בארה; וישב שם, מפני אבימלך אחיו.  {פ}</P>

<P><B>ט,כב</B> וישר אבימלך על-ישראל, שלש שנים. 
<B>ט,כג</B> וישלח אלהים, רוח רעה, בין אבימלך, ובין בעלי שכם; ויבגדו בעלי-שכם, באבימלך. 
<B>ט,כד</B> לבוא, חמס שבעים בני-ירבעל; ודמם, לשום על-אבימלך אחיהם אשר הרג אותם, ועל בעלי שכם, אשר-חזקו את-ידיו להרג את-אחיו. 
<B>ט,כה</B> וישימו לו בעלי שכם מארבים, על ראשי ההרים, ויגזלו, את כל-אשר-יעבר עליהם בדרך; ויגד, לאבימלך.  {פ}</P>

<P><B>ט,כו</B> ויבא געל בן-עבד, ואחיו, ויעברו, בשכם; ויבטחו-בו, בעלי שכם. 
<B>ט,כז</B> ויצאו השדה ויבצרו את-כרמיהם, וידרכו, ויעשו, הלולים; ויבאו, בית אלהיהם, ויאכלו וישתו, ויקללו את-אבימלך. 
<B>ט,כח</B> ויאמר געל בן-עבד, מי-אבימלך ומי-שכם כי נעבדנו--הלא בן-ירבעל, וזבל פקידו; עבדו, את-אנשי חמור אבי שכם, ומדוע, נעבדנו אנחנו. 
<B>ט,כט</B> ומי יתן את-העם הזה, בידי, ואסירה, את-אבימלך; ויאמר, לאבימלך, רבה צבאך, וצאה. 
<B>ט,ל</B> וישמע, זבל שר-העיר, את-דברי, געל בן-עבד; ויחר, אפו. 
<B>ט,לא</B> וישלח מלאכים אל-אבימלך, בתרמה לאמר:  הנה געל בן-עבד ואחיו באים שכמה, והנם צרים את-העיר עליך. 
<B>ט,לב</B> ועתה קום לילה, אתה והעם אשר-אתך; וארב, בשדה. 
<B>ט,לג</B> והיה בבקר כזרח השמש, תשכים ופשטת על-העיר; והנה-הוא והעם אשר-אתו, יצאים אליך, ועשית לו, כאשר תמצא ידך. 
<B>ט,לד</B> ויקם אבימלך וכל-העם אשר-עמו, לילה; ויארבו על-שכם, ארבעה ראשים. 
<B>ט,לה</B> ויצא, געל בן-עבד, ויעמד, פתח שער העיר; ויקם אבימלך והעם אשר-אתו, מן-המארב. 
<B>ט,לו</B> וירא-געל, את-העם, ויאמר אל-זבל, הנה-עם יורד מראשי ההרים; ויאמר אליו זבל, את צל ההרים אתה ראה כאנשים. 
<B>ט,לז</B> ויסף עוד געל, לדבר, ויאמר, הנה-עם יורדים מעם טבור הארץ; וראש-אחד בא, מדרך אלון מעוננים. 
<B>ט,לח</B> ויאמר אליו זבל, איה אפוא פיך אשר תאמר, מי אבימלך, כי נעבדנו:  הלא זה העם אשר מאסתה בו, צא-נא עתה והלחם בו. 
<B>ט,לט</B> ויצא געל, לפני בעלי שכם; וילחם, באבימלך. 
<B>ט,מ</B> וירדפהו אבימלך, וינס מפניו; ויפלו חללים רבים, עד-פתח השער. 
<B>ט,מא</B> וישב אבימלך, בארומה; ויגרש זבל את-געל ואת-אחיו, משבת בשכם.  {ס}</P>

<P><B>ט,מב</B> ויהי, ממחרת, ויצא העם, השדה; ויגדו, לאבימלך. 
<B>ט,מג</B> ויקח את-העם, ויחצם לשלשה ראשים, ויארב, בשדה; וירא, והנה העם יצא מן-העיר, ויקם עליהם, ויכם. 
<B>ט,מד</B> ואבימלך, והראשים אשר עמו, פשטו, ויעמדו פתח שער העיר; ושני הראשים, פשטו על-כל-אשר בשדה--ויכום. 
<B>ט,מה</B> ואבימלך נלחם בעיר, כל היום ההוא, וילכד את-העיר, ואת-העם אשר-בה הרג; ויתץ, את-העיר, ויזרעה, מלח.  {פ}</P>

<P><B>ט,מו</B> וישמעו, כל-בעלי מגדל-שכם; ויבאו אל-צריח, בית אל ברית. 
<B>ט,מז</B> ויגד, לאבימלך:  כי התקבצו, כל-בעלי מגדל-שכם. 
<B>ט,מח</B> ויעל אבימלך הר-צלמון, הוא וכל-העם אשר-אתו, ויקח אבימלך את-הקרדמות בידו ויכרת שוכת עצים, וישאה וישם על-שכמו; ויאמר אל-העם אשר-עמו, מה ראיתם עשיתי--מהרו, עשו כמוני. 
<B>ט,מט</B> ויכרתו גם-כל-העם איש שוכה, וילכו אחרי אבימלך וישימו על-הצריח, ויציתו עליהם את-הצריח, באש; וימתו גם כל-אנשי מגדל-שכם, כאלף--איש ואשה.  {פ}</P>

<P><B>ט,נ</B> וילך אבימלך, אל-תבץ; ויחן בתבץ, וילכדה. 
<B>ט,נא</B> ומגדל-עז, היה בתוך-העיר, וינסו שמה כל-האנשים והנשים וכל בעלי העיר, ויסגרו בעדם; ויעלו, על-גג המגדל. 
<B>ט,נב</B> ויבא אבימלך עד-המגדל, וילחם בו; ויגש עד-פתח המגדל, לשרפו באש. 
<B>ט,נג</B> ותשלך אשה אחת, פלח רכב--על-ראש אבימלך; ותרץ, את-גלגלתו. 
<B>ט,נד</B> ויקרא מהרה אל-הנער נשא כליו, ויאמר לו שלף חרבך ומותתני--פן-יאמרו לי, אשה הרגתהו; וידקרהו נערו, וימת. 
<B>ט,נה</B> ויראו איש-ישראל, כי מת אבימלך; וילכו, איש למקמו. 
<B>ט,נו</B> וישב אלהים, את רעת אבימלך, אשר עשה לאביו, להרג את-שבעים אחיו. 
<B>ט,נז</B> ואת, כל-רעת אנשי שכם, השיב אלהים, בראשם; ותבא אליהם, קללת יותם בן-ירבעל.  {פ}</P>

<P><B>י,א</B> ויקם אחרי אבימלך להושיע את-ישראל, תולע בן-פואה בן-דודו--איש יששכר; והוא-ישב בשמיר, בהר אפרים. 
<B>י,ב</B> וישפט, את-ישראל, עשרים ושלש, שנה; וימת, ויקבר בשמיר.  {פ}</P>

<P><B>י,ג</B> ויקם אחריו, יאיר הגלעדי; וישפט, את-ישראל, עשרים ושתים, שנה. 
<B>י,ד</B> ויהי-לו שלשים בנים, רכבים על-שלשים עירים, ושלשים עירים, להם; להם יקראו חות יאיר, עד היום הזה, אשר, בארץ הגלעד. 
<B>י,ה</B> וימת יאיר, ויקבר בקמון.  {פ}</P>

<P><B>י,ו</B> ויסיפו בני ישראל, לעשות הרע בעיני יהוה, ויעבדו את-הבעלים ואת-העשתרות ואת-אלהי ארם ואת-אלהי צידון ואת אלהי מואב ואת אלהי בני-עמון, ואת אלהי פלשתים; ויעזבו את-יהוה, ולא עבדוהו. 
<B>י,ז</B> ויחר-אף יהוה, בישראל; וימכרם, ביד-פלשתים, וביד, בני עמון. 
<B>י,ח</B> וירעצו וירצצו את-בני ישראל, בשנה ההיא:  שמנה עשרה שנה, את-כל-בני ישראל אשר בעבר הירדן--בארץ האמרי, אשר בגלעד. 
<B>י,ט</B> ויעברו בני-עמון את-הירדן, להלחם גם-ביהודה ובבנימין ובבית אפרים; ותצר לישראל, מאד. 
<B>י,י</B> ויזעקו בני ישראל, אל-יהוה לאמר:  חטאנו לך--וכי עזבנו את-אלהינו, ונעבד את-הבעלים.  {פ}</P>

<P><B>י,יא</B> ויאמר יהוה, אל-בני ישראל:  הלא ממצרים ומן-האמרי, ומן-בני עמון ומן-פלשתים. 
<B>י,יב</B> וצידונים ועמלק ומעון, לחצו אתכם; ותצעקו אלי, ואושיעה אתכם מידם. 
<B>י,יג</B> ואתם עזבתם אותי, ותעבדו אלהים אחרים; לכן לא-אוסיף, להושיע אתכם. 
<B>י,יד</B> לכו, וזעקו אל-האלהים, אשר בחרתם, בם:  המה יושיעו לכם, בעת צרתכם. 
<B>י,טו</B> ויאמרו בני-ישראל אל-יהוה, חטאנו--עשה-אתה לנו, ככל-הטוב בעיניך:  אך הצילנו נא, היום הזה. 
<B>י,טז</B> ויסירו את-אלהי הנכר, מקרבם, ויעבדו, את-יהוה; ותקצר נפשו, בעמל ישראל.  {פ}</P>

<P><B>י,יז</B> ויצעקו בני עמון, ויחנו בגלעד; ויאספו בני ישראל, ויחנו במצפה. 
<B>י,יח</B> ויאמרו העם שרי גלעד, איש אל-רעהו, מי האיש, אשר יחל להלחם בבני עמון--יהיה לראש, לכל ישבי גלעד.  {פ}</P>

<P><B>יא,א</B> ויפתח הגלעדי, היה גבור חיל, והוא, בן-אשה זונה; ויולד גלעד, את-יפתח. 
<B>יא,ב</B> ותלד אשת-גלעד לו, בנים; ויגדלו בני-האשה ויגרשו את-יפתח, ויאמרו לו לא-תנחל בבית-אבינו--כי בן-אשה אחרת, אתה. 
<B>יא,ג</B> ויברח יפתח מפני אחיו, וישב בארץ טוב; ויתלקטו אל-יפתח אנשים ריקים, ויצאו עמו.  {פ}</P>

<P><B>יא,ד</B> ויהי, מימים; וילחמו בני-עמון, עם-ישראל. 
<B>יא,ה</B> ויהי, כאשר-נלחמו בני-עמון עם-ישראל; וילכו זקני גלעד, לקחת את-יפתח מארץ טוב. 
<B>יא,ו</B> ויאמרו ליפתח--לכה, והייתה לנו לקצין; ונלחמה, בבני עמון. 
<B>יא,ז</B> ויאמר יפתח, לזקני גלעד, הלא אתם שנאתם אותי, ותגרשוני מבית אבי; ומדוע באתם אלי, עתה, כאשר, צר לכם. 
<B>יא,ח</B> ויאמרו זקני גלעד אל-יפתח, לכן עתה שבנו אליך, והלכת עמנו, ונלחמת בבני עמון; והיית לנו לראש, לכל ישבי גלעד. 
<B>יא,ט</B> ויאמר יפתח אל-זקני גלעד, אם-משיבים אתם אותי להלחם בבני עמון, ונתן יהוה אותם, לפני--אנכי, אהיה לכם לראש. 
<B>יא,י</B> ויאמרו זקני-גלעד, אל-יפתח:  יהוה, יהיה שמע בינותינו--אם-לא כדברך, כן נעשה. 
<B>יא,יא</B> וילך יפתח עם-זקני גלעד, וישימו העם אותו עליהם לראש ולקצין; וידבר יפתח את-כל-דבריו לפני יהוה, במצפה.  {פ}</P>

<P><B>יא,יב</B> וישלח יפתח מלאכים, אל-מלך בני-עמון לאמר:  מה-לי ולך, כי-באת אלי להלחם בארצי. 
<B>יא,יג</B> ויאמר מלך בני-עמון אל-מלאכי יפתח, כי-לקח ישראל את-ארצי בעלותו ממצרים, מארנון ועד-היבק, ועד-הירדן; ועתה, השיבה אתהן בשלום. 
<B>יא,יד</B> ויוסף עוד, יפתח; וישלח, מלאכים, אל-מלך, בני עמון. 
<B>יא,טו</B> ויאמר לו, כה אמר יפתח:  לא-לקח ישראל את-ארץ מואב, ואת-ארץ בני עמון. 
<B>יא,טז</B> כי, בעלותם ממצרים; וילך ישראל במדבר עד-ים-סוף, ויבא קדשה. 
<B>יא,יז</B> וישלח ישראל מלאכים אל-מלך אדום לאמר אעברה-נא בארצך, ולא שמע מלך אדום, וגם אל-מלך מואב שלח, ולא אבה; וישב ישראל, בקדש. 
<B>יא,יח</B> וילך במדבר, ויסב את-ארץ אדום ואת-ארץ מואב, ויבא ממזרח-שמש לארץ מואב, ויחנון בעבר ארנון; ולא-באו בגבול מואב, כי ארנון גבול מואב. 
<B>יא,יט</B> וישלח ישראל מלאכים, אל-סיחון מלך-האמרי מלך חשבון; ויאמר לו ישראל, נעברה-נא בארצך עד-מקומי. 
<B>יא,כ</B> ולא-האמין סיחון את-ישראל, עבר בגבלו, ויאסף סיחון את-כל-עמו, ויחנו ביהצה; וילחם, עם-ישראל. 
<B>יא,כא</B> ויתן יהוה אלהי-ישראל את-סיחון ואת-כל-עמו, ביד ישראל--ויכום; ויירש, ישראל, את כל-ארץ האמרי, יושב הארץ ההיא. 
<B>יא,כב</B> ויירשו, את כל-גבול האמרי--מארנון, ועד-היבק, ומן-המדבר, ועד-הירדן. 
<B>יא,כג</B> ועתה יהוה אלהי ישראל, הוריש את-האמרי, מפני, עמו ישראל; ואתה, תירשנו. 
<B>יא,כד</B> הלא את אשר יורישך, כמוש אלהיך--אותו תירש; ואת כל-אשר הוריש יהוה אלהינו, מפנינו--אותו נירש. 
<B>יא,כה</B> ועתה, הטוב טוב אתה, מבלק בן-צפור, מלך מואב:  הרוב רב עם-ישראל, אם-נלחם נלחם בם. 
<B>יא,כו</B> בשבת ישראל בחשבון ובבנותיה ובערעור ובבנותיה, ובכל-הערים אשר על-ידי ארנון, שלש מאות, שנה--ומדוע לא-הצלתם, בעת ההיא. 
<B>יא,כז</B> ואנכי, לא-חטאתי לך, ואתה עשה אתי רעה, להלחם בי:  ישפט יהוה השפט, היום, בין בני ישראל, ובין בני עמון. 
<B>יא,כח</B> ולא שמע, מלך בני עמון, אל-דברי יפתח, אשר שלח אליו.  {פ}</P>

<P><B>יא,כט</B> ותהי על-יפתח רוח יהוה, ויעבר את-הגלעד ואת-מנשה; ויעבר, את-מצפה גלעד, וממצפה גלעד, עבר בני עמון. 
<B>יא,ל</B> וידר יפתח נדר ליהוה, ויאמר:  אם-נתון תתן את-בני עמון, בידי. 
<B>יא,לא</B> והיה היוצא, אשר יצא מדלתי ביתי לקראתי, בשובי בשלום, מבני עמון--והיה, ליהוה, והעליתיהו, עלה.  {פ}</P>

<P><B>יא,לב</B> ויעבר יפתח אל-בני עמון, להלחם בם; ויתנם יהוה, בידו. 
<B>יא,לג</B> ויכם מערוער ועד-באך מנית עשרים עיר, ועד אבל כרמים, מכה, גדולה מאד; ויכנעו בני עמון, מפני בני ישראל.  {פ}</P>

<P><B>יא,לד</B> ויבא יפתח המצפה, אל-ביתו, והנה בתו יצאת לקראתו, בתפים ובמחלות:  ורק היא יחידה, אין-לו ממנו בן או-בת. 
<B>יא,לה</B> ויהי כראותו אותה ויקרע את-בגדיו, ויאמר אהה בתי הכרע הכרעתני, ואת, היית בעכרי; ואנכי, פציתי פי אל-יהוה, ולא אוכל, לשוב. 
<B>יא,לו</B> ותאמר אליו, אבי פציתה את-פיך אל-יהוה--עשה לי, כאשר יצא מפיך:  אחרי אשר עשה לך יהוה נקמות, מאיביך--מבני עמון. 
<B>יא,לז</B> ותאמר, אל-אביה, יעשה לי, הדבר הזה:  הרפה ממני שנים חדשים, ואלכה וירדתי על-ההרים, ואבכה על-בתולי, אנכי ורעיתי (ורעותי). 
<B>יא,לח</B> ויאמר לכי, וישלח אותה שני חדשים; ותלך היא ורעותיה, ותבך על-בתוליה על-ההרים. 
<B>יא,לט</B> ויהי מקץ שנים חדשים, ותשב אל-אביה, ויעש לה, את-נדרו אשר נדר; והיא לא-ידעה איש, ותהי-חק בישראל. 
<B>יא,מ</B> מימים ימימה, תלכנה בנות ישראל, לתנות, לבת-יפתח הגלעדי--ארבעת ימים, בשנה.  {פ}</P>

<P><B>יב,א</B> ויצעק איש אפרים, ויעבר צפונה; ויאמרו ליפתח מדוע עברת להלחם בבני-עמון, ולנו לא קראת ללכת עמך--ביתך, נשרף עליך באש. 
<B>יב,ב</B> ויאמר יפתח, אליהם, איש ריב הייתי אני ועמי ובני-עמון, מאד; ואזעק אתכם, ולא-הושעתם אותי מידם. 
<B>יב,ג</B> ואראה כי-אינך מושיע, ואשימה נפשי בכפי ואעברה אל-בני עמון, ויתנם יהוה, בידי; ולמה עליתם אלי, היום הזה--להלחם בי. 
<B>יב,ד</B> ויקבץ יפתח את-כל-אנשי גלעד, וילחם את-אפרים; ויכו אנשי גלעד את-אפרים, כי אמרו פליטי אפרים אתם--גלעד, בתוך אפרים בתוך מנשה. 
<B>יב,ה</B> וילכד גלעד את-מעברות הירדן, לאפרים; והיה כי יאמרו פליטי אפרים, אעברה, ויאמרו לו אנשי-גלעד האפרתי אתה, ויאמר לא. 
<B>יב,ו</B> ויאמרו לו אמר-נא שבלת ויאמר סבלת, ולא יכין לדבר כן, ויאחזו אותו, וישחטוהו אל-מעברות הירדן; ויפל בעת ההיא, מאפרים, ארבעים ושנים, אלף. 
<B>יב,ז</B> וישפט יפתח את-ישראל, שש שנים; וימת, יפתח הגלעדי, ויקבר, בערי גלעד.  {פ}</P>

<P><B>יב,ח</B> וישפט אחריו את-ישראל, אבצן מבית לחם. 
<B>יב,ט</B> ויהי-לו שלשים בנים, ושלשים בנות שלח החוצה, ושלשים בנות, הביא לבניו מן-החוץ; וישפט את-ישראל, שבע שנים. 
<B>יב,י</B> וימת אבצן, ויקבר בבית לחם.  {פ}</P>

<P><B>יב,יא</B> וישפט אחריו את-ישראל, אילון הזבולני; וישפט את-ישראל, עשר שנים. 
<B>יב,יב</B> וימת, אילון הזבולני; ויקבר באילון, בארץ זבולן.  {פ}</P>

<P><B>יב,יג</B> וישפט אחריו, את-ישראל, עבדון בן-הלל, הפרעתוני. 
<B>יב,יד</B> ויהי-לו ארבעים בנים, ושלשים בני בנים, רכבים, על-שבעים עירם; וישפט את-ישראל, שמנה שנים. 
<B>יב,טו</B> וימת עבדון בן-הלל, הפרעתוני; ויקבר בפרעתון בארץ אפרים, בהר העמלקי.  {פ}</P>

<P><B>יג,א</B> ויסיפו בני ישראל, לעשות הרע בעיני יהוה; ויתנם יהוה ביד-פלשתים, ארבעים שנה.  {פ}</P>

<P><B>יג,ב</B> ויהי איש אחד מצרעה ממשפחת הדני, ושמו מנוח; ואשתו עקרה, ולא ילדה. 
<B>יג,ג</B> וירא מלאך-יהוה, אל-האשה; ויאמר אליה, הנה-נא את-עקרה ולא ילדת, והרית, וילדת בן. 
<B>יג,ד</B> ועתה השמרי נא, ואל-תשתי יין ושכר; ואל-תאכלי, כל-טמא. 
<B>יג,ה</B> כי הנך הרה וילדת בן, ומורה לא-יעלה על-ראשו--כי-נזיר אלהים יהיה הנער, מן-הבטן; והוא, יחל להושיע את-ישראל--מיד פלשתים. 
<B>יג,ו</B> ותבא האשה, ותאמר לאישה לאמר, איש האלהים בא אלי, ומראהו כמראה מלאך האלהים נורא מאד; ולא שאלתיהו אי-מזה הוא, ואת-שמו לא-הגיד לי. 
<B>יג,ז</B> ויאמר לי, הנך הרה וילדת בן; ועתה אל-תשתי יין ושכר, ואל-תאכלי כל-טמאה--כי-נזיר אלהים יהיה הנער, מן-הבטן עד-יום מותו.  {פ}</P>

<P><B>יג,ח</B> ויעתר מנוח אל-יהוה, ויאמר:  בי אדוני--איש האלהים אשר שלחת יבוא-נא עוד אלינו, ויורנו מה-נעשה לנער היולד. 
<B>יג,ט</B> וישמע האלהים, בקול מנוח; ויבא מלאך האלהים עוד אל-האשה, והיא יושבת בשדה, ומנוח אישה, אין עמה. 
<B>יג,י</B> ותמהר, האשה, ותרץ, ותגד לאישה; ותאמר אליו--הנה נראה אלי האיש, אשר-בא ביום אלי. 
<B>יג,יא</B> ויקם וילך מנוח, אחרי אשתו; ויבא, אל-האיש, ויאמר לו האתה האיש אשר-דברת אל-האשה, ויאמר אני. 
<B>יג,יב</B> ויאמר מנוח, עתה יבא דבריך:  מה-יהיה משפט-הנער, ומעשהו. 
<B>יג,יג</B> ויאמר מלאך יהוה, אל-מנוח:  מכל אשר-אמרתי אל-האשה, תשמר. 
<B>יג,יד</B> מכל אשר-יצא מגפן היין לא תאכל, ויין ושכר אל-תשת, וכל-טמאה, אל-תאכל:  כל אשר-צויתיה, תשמר.  {ס}</P>

<P><B>יג,טו</B> ויאמר מנוח, אל-מלאך יהוה:  נעצרה-נא אותך, ונעשה לפניך גדי עזים. 
<B>יג,טז</B> ויאמר מלאך יהוה אל-מנוח, אם-תעצרני לא-אכל בלחמך, ואם-תעשה עלה, ליהוה תעלנה:  כי לא-ידע מנוח, כי-מלאך יהוה הוא. 
<B>יג,יז</B> ויאמר מנוח אל-מלאך יהוה, מי שמך:  כי-יבא דבריך (דברך), וכבדנוך. 
<B>יג,יח</B> ויאמר לו מלאך יהוה, למה זה תשאל לשמי--והוא-פלאי.  {פ}</P>

<P><B>יג,יט</B> ויקח מנוח את-גדי העזים, ואת-המנחה, ויעל על-הצור, ליהוה; ומפלא לעשות, ומנוח ואשתו ראים. 
<B>יג,כ</B> ויהי בעלות הלהב מעל המזבח, השמימה, ויעל מלאך-יהוה, בלהב המזבח; ומנוח ואשתו ראים, ויפלו על-פניהם ארצה. 
<B>יג,כא</B> ולא-יסף עוד מלאך יהוה, להראה אל-מנוח ואל-אשתו; אז ידע מנוח, כי-מלאך יהוה הוא. 
<B>יג,כב</B> ויאמר מנוח אל-אשתו, מות נמות:  כי אלהים, ראינו. 
<B>יג,כג</B> ותאמר לו אשתו, לו חפץ יהוה להמיתנו לא-לקח מידנו עלה ומנחה, ולא הראנו, את-כל-אלה; וכעת, לא השמיענו כזאת. 
<B>יג,כד</B> ותלד האשה בן, ותקרא את-שמו שמשון; ויגדל הנער, ויברכהו יהוה. 
<B>יג,כה</B> ותחל רוח יהוה, לפעמו במחנה-דן, בין צרעה, ובין אשתאל.  {פ}</P>

<P><B>יד,א</B> וירד שמשון, תמנתה; וירא אשה בתמנתה, מבנות פלשתים. 
<B>יד,ב</B> ויעל, ויגד לאביו ולאמו, ויאמר אשה ראיתי בתמנתה, מבנות פלשתים; ועתה, קחו-אותה לי לאשה. 
<B>יד,ג</B> ויאמר לו אביו ואמו, האין בבנות אחיך ובכל-עמי אשה--כי-אתה הולך לקחת אשה, מפלשתים הערלים; ויאמר שמשון אל-אביו אותה קח-לי, כי-היא ישרה בעיני. 
<B>יד,ד</B> ואביו ואמו לא ידעו, כי מיהוה היא--כי-תאנה הוא-מבקש, מפלשתים; ובעת ההיא, פלשתים משלים בישראל. 
<B>יד,ה</B> וירד שמשון ואביו ואמו, תמנתה; ויבאו, עד-כרמי תמנתה, והנה כפיר אריות, שאג לקראתו. 
<B>יד,ו</B> ותצלח עליו רוח יהוה, וישסעהו כשסע הגדי, ומאומה, אין בידו; ולא הגיד לאביו ולאמו, את אשר עשה. 
<B>יד,ז</B> וירד, וידבר לאשה; ותישר, בעיני שמשון. 
<B>יד,ח</B> וישב מימים, לקחתה, ויסר לראות, את מפלת האריה; והנה עדת דבורים בגוית האריה, ודבש. 
<B>יד,ט</B> וירדהו אל-כפיו, וילך הלוך ואכל, וילך אל-אביו ואל-אמו, ויתן להם ויאכלו; ולא-הגיד להם, כי מגוית האריה רדה הדבש. 
<B>יד,י</B> וירד אביהו, אל-האשה; ויעש שם שמשון משתה, כי כן יעשו הבחורים. 
<B>יד,יא</B> ויהי, כראותם אותו; ויקחו שלשים מרעים, ויהיו אתו. 
<B>יד,יב</B> ויאמר להם שמשון, אחודה-נא לכם חידה:  אם-הגד תגידו אותה לי שבעת ימי המשתה, ומצאתם--ונתתי לכם שלשים סדינים, ושלשים חלפת בגדים. 
<B>יד,יג</B> ואם-לא תוכלו, להגיד לי--ונתתם אתם לי שלשים סדינים, ושלשים חליפות בגדים; ויאמרו לו--חודה חידתך, ונשמענה. 
<B>יד,יד</B> ויאמר להם, מהאכל יצא מאכל, ומעז, יצא מתוק; ולא יכלו להגיד החידה, שלשת ימים. 
<B>יד,טו</B> ויהי ביום השביעי, ויאמרו לאשת-שמשון פתי את-אישך ויגד-לנו את-החידה--פן-נשרף אותך ואת-בית אביך, באש; הלירשנו, קראתם לנו הלא. 
<B>יד,טז</B> ותבך אשת שמשון עליו, ותאמר רק-שנאתני ולא אהבתני--החידה חדת לבני עמי, ולי לא הגדתה; ויאמר לה, הנה לאבי ולאמי לא הגדתי--ולך אגיד. 
<B>יד,יז</B> ותבך עליו שבעת הימים, אשר-היה להם המשתה; ויהי ביום השביעי, ויגד-לה כי הציקתהו, ותגד החידה, לבני עמה. 
<B>יד,יח</B> ויאמרו לו אנשי העיר ביום השביעי, בטרם יבא החרסה, מה-מתוק מדבש, ומה עז מארי; ויאמר להם--לולא חרשתם בעגלתי, לא מצאתם חידתי. 
<B>יד,יט</B> ותצלח עליו רוח יהוה, וירד אשקלון ויך מהם שלשים איש ויקח את-חליצותם, ויתן החליפות, למגידי החידה; ויחר אפו, ויעל בית אביהו. 
<B>יד,כ</B> ותהי, אשת שמשון, למרעהו, אשר רעה לו.  {פ}</P>

<P><B>טו,א</B> ויהי מימים בימי קציר-חטים, ויפקד שמשון את-אשתו בגדי עזים, ויאמר, אבאה אל-אשתי החדרה; ולא-נתנו אביה, לבוא. 
<B>טו,ב</B> ויאמר אביה, אמר אמרתי כי-שנא שנאתה, ואתננה, למרעך; הלא אחותה הקטנה טובה ממנה, תהי-נא לך תחתיה. 
<B>טו,ג</B> ויאמר להם שמשון, נקיתי הפעם מפלשתים:  כי-עשה אני עמם, רעה. 
<B>טו,ד</B> וילך שמשון, וילכד שלש-מאות שועלים; ויקח לפדים, ויפן זנב אל-זנב, וישם לפיד אחד בין-שני הזנבות, בתוך. 
<B>טו,ה</B> ויבער-אש בלפידים, וישלח בקמות פלשתים; ויבער מגדיש ועד-קמה, ועד-כרם זית. 
<B>טו,ו</B> ויאמרו פלשתים, מי עשה זאת, ויאמרו שמשון חתן התמני, כי לקח את-אשתו ויתנה למרעהו; ויעלו פלשתים, וישרפו אותה ואת-אביה באש. 
<B>טו,ז</B> ויאמר להם שמשון, אם-תעשון כזאת:  כי אם-נקמתי בכם, ואחר אחדל. 
<B>טו,ח</B> ויך אותם שוק על-ירך, מכה גדולה; וירד וישב, בסעיף סלע עיטם.  {פ}</P>

<P><B>טו,ט</B> ויעלו פלשתים, ויחנו ביהודה; וינטשו, בלחי. 
<B>טו,י</B> ויאמרו איש יהודה, למה עליתם עלינו; ויאמרו, לאסור את-שמשון עלינו, לעשות לו, כאשר עשה לנו. 
<B>טו,יא</B> וירדו שלשת אלפים איש מיהודה, אל-סעיף סלע עיטם, ויאמרו לשמשון הלא ידעת כי-משלים בנו פלשתים, ומה-זאת עשית לנו; ויאמר להם--כאשר עשו לי, כן עשיתי להם. 
<B>טו,יב</B> ויאמרו לו לאסרך ירדנו, לתתך ביד-פלשתים; ויאמר להם, שמשון, השבעו לי, פן-תפגעון בי אתם. 
<B>טו,יג</B> ויאמרו לו לאמר, לא כי-אסר נאסרך ונתנוך בידם, והמת, לא נמיתך; ויאסרהו, בשנים עבתים חדשים, ויעלוהו, מן-הסלע. 
<B>טו,יד</B> הוא-בא עד-לחי, ופלשתים הריעו לקראתו; ותצלח עליו רוח יהוה, ותהיינה העבתים אשר על-זרועותיו כפשתים אשר בערו באש, וימסו אסוריו, מעל ידיו. 
<B>טו,טו</B> וימצא לחי-חמור, טריה; וישלח ידו ויקחה, ויך-בה אלף איש. 
<B>טו,טז</B> ויאמר שמשון--בלחי החמור, חמור חמרתים; בלחי החמור, הכיתי אלף איש. 
<B>טו,יז</B> ויהי ככלתו לדבר, וישלך הלחי מידו; ויקרא למקום ההוא, רמת לחי. 
<B>טו,יח</B> ויצמא, מאד, ויקרא אל-יהוה ויאמר, אתה נתת ביד-עבדך את-התשועה הגדלה הזאת; ועתה אמות בצמא, ונפלתי ביד הערלים. 
<B>טו,יט</B> ויבקע אלהים את-המכתש אשר-בלחי, ויצאו ממנו מים וישת, ותשב רוחו, ויחי; על-כן קרא שמה, עין הקורא אשר בלחי, עד, היום הזה. 
<B>טו,כ</B> וישפט את-ישראל בימי פלשתים, עשרים שנה.  {פ}</P>

<P><B>טז,א</B> וילך שמשון, עזתה; וירא-שם אשה זונה, ויבא אליה. 
<B>טז,ב</B> לעזתים לאמר, בא שמשון הנה, ויסבו ויארבו-לו כל-הלילה, בשער העיר; ויתחרשו כל-הלילה לאמר, עד-אור הבקר והרגנהו. 
<B>טז,ג</B> וישכב שמשון, עד-חצי הלילה, ויקם בחצי הלילה ויאחז בדלתות שער-העיר ובשתי המזזות, ויסעם עם-הבריח וישם על-כתפיו; ויעלם אל-ראש ההר, אשר על-פני חברון.  {פ}</P>

<P><B>טז,ד</B> ויהי, אחרי-כן, ויאהב אשה, בנחל שרק; ושמה, דלילה. 
<B>טז,ה</B> ויעלו אליה סרני פלשתים, ויאמרו לה פתי אותו וראי במה כחו גדול, ובמה נוכל לו, ואסרנוהו לענותו; ואנחנו, נתן-לך, איש, אלף ומאה כסף. 
<B>טז,ו</B> ותאמר דלילה, אל-שמשון, הגידה-נא לי, במה כחך גדול; ובמה תאסר, לענותך. 
<B>טז,ז</B> ויאמר אליה, שמשון, אם-יאסרני בשבעה יתרים לחים, אשר לא-חרבו--וחליתי והייתי, כאחד האדם. 
<B>טז,ח</B> ויעלו-לה סרני פלשתים, שבעה יתרים לחים--אשר לא-חרבו; ותאסרהו, בהם. 
<B>טז,ט</B> והארב, ישב לה בחדר, ותאמר אליו, פלשתים עליך שמשון; וינתק, את-היתרים, כאשר ינתק פתיל-הנערת בהריחו אש, ולא נודע כחו. 
<B>טז,י</B> ותאמר דלילה, אל-שמשון, הנה התלת בי, ותדבר אלי כזבים; עתה הגידה-נא לי, במה תאסר. 
<B>טז,יא</B> ויאמר אליה--אם-אסור יאסרוני בעבתים חדשים, אשר לא-נעשה בהם מלאכה:  וחליתי והייתי, כאחד האדם. 
<B>טז,יב</B> ותקח דלילה עבתים חדשים ותאסרהו בהם, ותאמר אליו פלשתים עליך שמשון, והארב, ישב בחדר; וינתקם מעל זרעתיו, כחוט. 
<B>טז,יג</B> ותאמר דלילה אל-שמשון, עד-הנה התלת בי ותדבר אלי כזבים--הגידה לי, במה תאסר; ויאמר אליה--אם-תארגי את-שבע מחלפות ראשי, עם-המסכת. 
<B>טז,יד</B> ותתקע, ביתד, ותאמר אליו, פלשתים עליך שמשון; וייקץ, משנתו, ויסע את-היתד הארג, ואת-המסכת. 
<B>טז,טו</B> ותאמר אליו, איך תאמר אהבתיך, ולבך, אין אתי:  זה שלש פעמים, התלת בי, ולא-הגדת לי, במה כחך גדול. 
<B>טז,טז</B> ויהי כי-הציקה לו בדבריה, כל-הימים--ותאלצהו; ותקצר נפשו, למות. 
<B>טז,יז</B> ויגד-לה את-כל-לבו, ויאמר לה מורה לא-עלה על-ראשי--כי-נזיר אלהים אני, מבטן אמי; אם-גלחתי וסר ממני כחי, וחליתי והייתי ככל-האדם. 
<B>טז,יח</B> ותרא דלילה, כי-הגיד לה את-כל-לבו, ותשלח ותקרא לסרני פלשתים לאמר עלו הפעם, כי-הגיד לה (לי) את-כל-לבו; ועלו אליה סרני פלשתים, ויעלו הכסף בידם. 
<B>טז,יט</B> ותישנהו, על-ברכיה, ותקרא לאיש, ותגלח את-שבע מחלפות ראשו; ותחל, לענותו, ויסר כחו, מעליו. 
<B>טז,כ</B> ותאמר, פלשתים עליך שמשון; ויקץ משנתו, ויאמר אצא כפעם בפעם ואנער, והוא לא ידע, כי יהוה סר מעליו. 
<B>טז,כא</B> ויאחזוהו פלשתים, וינקרו את-עיניו; ויורידו אותו עזתה, ויאסרוהו בנחשתים, ויהי טוחן, בבית האסירים (האסורים). 
<B>טז,כב</B> ויחל שער-ראשו לצמח, כאשר גלח.  {פ}</P>

<P><B>טז,כג</B> וסרני פלשתים, נאספו לזבח זבח-גדול לדגון אלהיהם--ולשמחה; ויאמרו--נתן אלהינו בידנו, את שמשון אויבנו. 
<B>טז,כד</B> ויראו אתו העם, ויהללו את-אלהיהם:  כי אמרו, נתן אלהינו בידנו את-אויבנו, ואת מחריב ארצנו, ואשר הרבה את-חללינו. 
<B>טז,כה</B> ויהי, כי טוב (כטוב) לבם, ויאמרו, קראו לשמשון וישחק-לנו; ויקראו לשמשון מבית האסירים (האסורים), ויצחק לפניהם, ויעמידו אותו, בין העמודים. 
<B>טז,כו</B> ויאמר שמשון אל-הנער המחזיק בידו, הניחה אותי, והימשני (והמישני) את-העמדים, אשר הבית נכון עליהם; ואשען, עליהם. 
<B>טז,כז</B> והבית, מלא האנשים והנשים, ושמה, כל סרני פלשתים; ועל-הגג, כשלשת אלפים איש ואשה, הראים, בשחוק שמשון. 
<B>טז,כח</B> ויקרא שמשון אל-יהוה, ויאמר:  אדני יהוה זכרני נא וחזקני נא אך הפעם הזה, האלהים, ואנקמה נקם-אחת משתי עיני, מפלשתים. 
<B>טז,כט</B> וילפת שמשון את-שני עמודי התוך, אשר הבית נכון עליהם, ויסמך, עליהם--אחד בימינו, ואחד בשמאלו. 
<B>טז,ל</B> ויאמר שמשון, תמות נפשי עם-פלשתים, ויט בכח, ויפל הבית על-הסרנים ועל-כל-העם אשר-בו; ויהיו המתים, אשר המית במותו, רבים, מאשר המית בחייו. 
<B>טז,לא</B> וירדו אחיו וכל-בית אביהו, וישאו אתו, ויעלו ויקברו אותו בין צרעה ובין אשתאל, בקבר מנוח אביו; והוא שפט את-ישראל, עשרים שנה.  {פ}</P>

<P><B>יז,א</B> ויהי-איש מהר-אפרים, ושמו מיכיהו. 
<B>יז,ב</B> ויאמר לאמו אלף ומאה הכסף אשר לקח-לך, ואתי (ואת) אלית וגם אמרת באזני, הנה-הכסף אתי, אני לקחתיו; ותאמר אמו, ברוך בני ליהוה. 
<B>יז,ג</B> וישב את-אלף-ומאה הכסף, לאמו; ותאמר אמו הקדש הקדשתי את-הכסף ליהוה מידי לבני, לעשות פסל ומסכה, ועתה, אשיבנו לך. 
<B>יז,ד</B> וישב את-הכסף, לאמו; ותקח אמו מאתים כסף ותתנהו לצורף, ויעשהו פסל ומסכה, ויהי, בבית מיכיהו. 
<B>יז,ה</B> והאיש מיכה, לו בית אלהים; ויעש אפוד, ותרפים, וימלא את-יד אחד מבניו, ויהי-לו לכהן. 
<B>יז,ו</B> בימים ההם, אין מלך בישראל:  איש הישר בעיניו, יעשה.  {פ}</P>

<P><B>יז,ז</B> ויהי-נער, מבית לחם יהודה, ממשפחת, יהודה; והוא לוי, והוא גר-שם. 
<B>יז,ח</B> וילך האיש מהעיר, מבית לחם יהודה, לגור, באשר ימצא; ויבא הר-אפרים עד-בית מיכה, לעשות דרכו. 
<B>יז,ט</B> ויאמר-לו מיכה, מאין תבוא; ויאמר אליו לוי אנכי, מבית לחם יהודה, ואנכי הלך, לגור באשר אמצא. 
<B>יז,י</B> ויאמר לו מיכה שבה עמדי, והיה-לי לאב ולכהן, ואנכי אתן-לך עשרת כסף לימים, וערך בגדים ומחיתך; וילך, הלוי. 
<B>יז,יא</B> ויואל הלוי, לשבת את-האיש; ויהי הנער לו, כאחד מבניו. 
<B>יז,יב</B> וימלא מיכה את-יד הלוי, ויהי-לו הנער לכהן; ויהי, בבית מיכה. 
<B>יז,יג</B> ויאמר מיכה--עתה ידעתי, כי-ייטיב יהוה לי:  כי היה-לי הלוי, לכהן.  {פ}</P>

<P><B>יח,א</B> בימים ההם, אין מלך בישראל; ובימים ההם, שבט הדני מבקש-לו נחלה לשבת--כי לא-נפלה לו עד-היום ההוא בתוך-שבטי ישראל, בנחלה.  {פ}</P>

<P><B>יח,ב</B> וישלחו בני-דן ממשפחתם חמשה אנשים מקצותם אנשים בני-חיל מצרעה ומאשתאל, לרגל את-הארץ ולחקרה, ויאמרו אלהם, לכו חקרו את-הארץ; ויבאו הר-אפרים עד-בית מיכה, וילינו שם. 
<B>יח,ג</B> המה, עם-בית מיכה, והמה הכירו, את-קול הנער הלוי; ויסורו שם, ויאמרו לו מי-הביאך הלם, ומה-אתה עשה בזה, ומה-לך פה. 
<B>יח,ד</B> ויאמר אלהם--כזה וכזה, עשה לי מיכה; וישכרני, ואהי-לו לכהן. 
<B>יח,ה</B> ויאמרו לו, שאל-נא באלהים; ונדעה--התצלח דרכנו, אשר אנחנו הלכים עליה. 
<B>יח,ו</B> ויאמר להם הכהן, לכו לשלום; נכח יהוה, דרככם אשר תלכו-בה.  {פ}</P>

<P><B>יח,ז</B> וילכו חמשת האנשים, ויבאו לישה; ויראו את-העם אשר-בקרבה יושבת-לבטח כמשפט צדנים שקט ובטח, ואין-מכלים דבר בארץ יורש עצר, ורחוקים המה מצידנים, ודבר אין-להם עם-אדם. 
<B>יח,ח</B> ויבאו, אל-אחיהם, צרעה, ואשתאל; ויאמרו להם אחיהם, מה אתם. 
<B>יח,ט</B> ויאמרו, קומה ונעלה עליהם, כי ראינו את-הארץ, והנה טובה מאד; ואתם מחשים--אל-תעצלו, ללכת לבא לרשת את-הארץ. 
<B>יח,י</B> כבאכם תבאו אל-עם בטח, והארץ רחבת ידים--כי-נתנה אלהים, בידכם:  מקום אשר אין-שם מחסור, כל-דבר אשר בארץ. 
<B>יח,יא</B> ויסעו משם ממשפחת הדני, מצרעה ומאשתאל, שש-מאות איש, חגור כלי מלחמה. 
<B>יח,יב</B> ויעלו, ויחנו בקרית יערים--ביהודה; על-כן קראו למקום ההוא מחנה-דן, עד היום הזה--הנה, אחרי קרית יערים. 
<B>יח,יג</B> ויעברו משם, הר-אפרים; ויבאו, עד-בית מיכה. 
<B>יח,יד</B> ויענו חמשת האנשים, ההלכים לרגל את-הארץ ליש, ויאמרו אל-אחיהם, הידעתם כי יש בבתים האלה אפוד ותרפים ופסל ומסכה; ועתה, דעו מה-תעשו. 
<B>יח,טו</B> ויסורו שמה, ויבאו אל-בית-הנער הלוי בית מיכה; וישאלו-לו, לשלום. 
<B>יח,טז</B> ושש-מאות איש, חגורים כלי מלחמתם, נצבים, פתח השער--אשר, מבני-דן. 
<B>יח,יז</B> ויעלו חמשת האנשים, ההלכים לרגל את-הארץ--באו שמה, לקחו את-הפסל ואת-האפוד ואת-התרפים ואת-המסכה; והכהן, נצב פתח השער, ושש-מאות האיש, החגור כלי המלחמה. 
<B>יח,יח</B> ואלה, באו בית מיכה, ויקחו את-פסל האפוד, ואת-התרפים ואת-המסכה; ויאמר אליהם הכהן, מה אתם עשים. 
<B>יח,יט</B> ויאמרו לו החרש שים-ידך על-פיך, ולך עמנו, והיה-לנו, לאב ולכהן:  הטוב היותך כהן, לבית איש אחד, או היותך כהן, לשבט ולמשפחה בישראל. 
<B>יח,כ</B> וייטב, לב הכהן, ויקח את-האפוד, ואת-התרפים ואת-הפסל; ויבא, בקרב העם. 
<B>יח,כא</B> ויפנו, וילכו; וישימו את-הטף ואת-המקנה, ואת-הכבודה--לפניהם. 
<B>יח,כב</B> המה הרחיקו, מבית מיכה; והאנשים, אשר בבתים אשר עם-בית מיכה, נזעקו, וידביקו את-בני-דן. 
<B>יח,כג</B> ויקראו, אל-בני-דן, ויסבו, פניהם; ויאמרו למיכה, מה-לך כי נזעקת. 
<B>יח,כד</B> ויאמר את-אלהי אשר-עשיתי לקחתם ואת-הכהן, ותלכו--ומה-לי עוד; ומה-זה תאמרו אלי, מה-לך. 
<B>יח,כה</B> ויאמרו אליו בני-דן, אל-תשמע קולך עמנו--פן-יפגעו בכם, אנשים מרי נפש, ואספתה נפשך, ונפש ביתך. 
<B>יח,כו</B> וילכו בני-דן, לדרכם; וירא מיכה, כי-חזקים המה ממנו, ויפן, וישב אל-ביתו. 
<B>יח,כז</B> והמה לקחו את אשר-עשה מיכה, ואת-הכהן אשר היה-לו, ויבאו על-ליש על-עם שקט ובטח, ויכו אותם לפי-חרב; ואת-העיר, שרפו באש. 
<B>יח,כח</B> ואין מציל כי רחוקה-היא מצידון, ודבר אין-להם עם-אדם, והיא, בעמק אשר לבית-רחוב; ויבנו את-העיר, וישבו בה. 
<B>יח,כט</B> ויקראו שם-העיר, דן, בשם דן אביהם, אשר יולד לישראל; ואולם ליש שם-העיר, לראשנה. 
<B>יח,ל</B> ויקימו להם בני-דן, את-הפסל; ויהונתן בן-גרשם בן-מ<SUP>נ</SUP>שה הוא ובניו, היו כהנים לשבט הדני, עד-יום, גלות הארץ. 
<B>יח,לא</B> וישימו להם, את-פסל מיכה אשר עשה, כל-ימי היות בית-האלהים, בשלה.  {פ}</P>

<P><B>יט,א</B> ויהי בימים ההם, ומלך אין בישראל; ויהי איש לוי, גר בירכתי הר-אפרים, ויקח-לו אשה פילגש, מבית לחם יהודה. 
<B>יט,ב</B> ותזנה עליו, פילגשו, ותלך מאתו אל-בית אביה, אל-בית לחם יהודה; ותהי-שם, ימים ארבעה חדשים. 
<B>יט,ג</B> ויקם אישה וילך אחריה, לדבר על-לבה להשיבו (להשיבה), ונערו עמו, וצמד חמרים; ותביאהו, בית אביה, ויראהו אבי הנערה, וישמח לקראתו. 
<B>יט,ד</B> ויחזק-בו חתנו אבי הנערה, וישב אתו שלשת ימים; ויאכלו, וישתו, וילינו, שם. 
<B>יט,ה</B> ויהי ביום הרביעי, וישכימו בבקר ויקם ללכת; ויאמר אבי הנערה אל-חתנו, סעד לבך פת-לחם--ואחר תלכו. 
<B>יט,ו</B> וישבו, ויאכלו שניהם יחדו--וישתו; ויאמר אבי הנערה, אל-האיש, הואל-נא ולין, וייטב לבך. 
<B>יט,ז</B> ויקם האיש, ללכת; ויפצר-בו, חתנו, וישב, וילן שם. 
<B>יט,ח</B> וישכם בבקר ביום החמישי, ללכת, ויאמר אבי הנערה סעד-נא לבבך, והתמהמהו עד-נטות היום; ויאכלו, שניהם. 
<B>יט,ט</B> ויקם האיש ללכת, הוא ופילגשו ונערו; ויאמר לו חתנו אבי הנערה הנה נא רפה היום לערוב, לינו-נא הנה חנות היום לין פה וייטב לבבך, והשכמתם מחר לדרככם, והלכת לאהלך. 
<B>יט,י</B> ולא-אבה האיש, ללון, ויקם וילך ויבא עד-נכח יבוס, היא ירושלם; ועמו, צמד חמורים חבושים, ופילגשו, עמו. 
<B>יט,יא</B> הם עם-יבוס, והיום רד מאד; ויאמר הנער אל-אדניו, לכה-נא ונסורה אל-עיר-היבוסי הזאת--ונלין בה. 
<B>יט,יב</B> ויאמר אליו, אדניו, לא נסור אל-עיר נכרי, אשר לא-מבני ישראל הנה; ועברנו, עד-גבעה. 
<B>יט,יג</B> ויאמר לנערו, לך ונקרבה באחד המקמות; ולנו בגבעה, או ברמה. 
<B>יט,יד</B> ויעברו, וילכו; ותבא להם השמש, אצל הגבעה אשר לבנימן. 
<B>יט,טו</B> ויסרו שם, לבוא ללון בגבעה; ויבא, וישב ברחוב העיר, ואין איש מאסף-אותם הביתה, ללון. 
<B>יט,טז</B> והנה איש זקן, בא מן-מעשהו מן-השדה בערב, והאיש מהר אפרים, והוא-גר בגבעה; ואנשי המקום, בני ימיני. 
<B>יט,יז</B> וישא עיניו, וירא את-האיש הארח--ברחב העיר; ויאמר האיש הזקן אנה תלך, ומאין תבוא. 
<B>יט,יח</B> ויאמר אליו, עברים אנחנו מבית-לחם יהודה עד-ירכתי הר-אפרים--משם אנכי, ואלך עד-בית לחם יהודה; ואת-בית יהוה, אני הלך, ואין איש, מאסף אותי הביתה. 
<B>יט,יט</B> וגם-תבן גם-מספוא, יש לחמורינו, וגם לחם ויין יש-לי ולאמתך, ולנער עם-עבדיך:  אין מחסור, כל-דבר. 
<B>יט,כ</B> ויאמר האיש הזקן שלום לך, רק כל-מחסורך עלי; רק ברחוב, אל-תלן. 
<B>יט,כא</B> ויביאהו לביתו, ויבול (ויבל) לחמורים; וירחצו, רגליהם, ויאכלו, וישתו. 
<B>יט,כב</B> המה, מיטיבים את-לבם, והנה אנשי העיר אנשי בני-בליעל נסבו את-הבית, מתדפקים על-הדלת; ויאמרו, אל-האיש בעל הבית הזקן לאמר, הוצא את-האיש אשר-בא אל-ביתך, ונדענו. 
<B>יט,כג</B> ויצא אליהם, האיש בעל הבית, ויאמר אלהם, אל-אחי אל-תרעו נא; אחרי אשר-בא האיש הזה, אל-ביתי--אל-תעשו, את-הנבלה הזאת. 
<B>יט,כד</B> הנה בתי הבתולה ופילגשהו, אוציאה-נא אותם וענו אותם, ועשו להם, הטוב בעיניכם; ולאיש הזה לא תעשו, דבר הנבלה הזאת. 
<B>יט,כה</B> ולא-אבו האנשים, לשמע לו, ויחזק האיש בפילגשו, ויצא אליהם החוץ; וידעו אותה ויתעללו-בה כל-הלילה, עד-הבקר, וישלחוה, בעלות (כעלות) השחר. 
<B>יט,כו</B> ותבא האשה, לפנות הבקר; ותפל פתח בית-האיש, אשר-אדוניה שם--עד-האור. 
<B>יט,כז</B> ויקם אדניה בבקר, ויפתח דלתות הבית, ויצא, ללכת לדרכו; והנה האשה פילגשו, נפלת פתח הבית, וידיה, על-הסף. 
<B>יט,כח</B> ויאמר אליה קומי ונלכה, ואין ענה; ויקחה, על-החמור, ויקם האיש, וילך למקמו. 
<B>יט,כט</B> ויבא אל-ביתו, ויקח את-המאכלת ויחזק בפילגשו, וינתחה לעצמיה, לשנים עשר נתחים; וישלחה, בכל גבול ישראל. 
<B>יט,ל</B> והיה כל-הראה, ואמר לא-נהיתה ולא-נראתה כזאת, למיום עלות בני-ישראל מארץ מצרים, עד היום הזה; שימו-לכם עליה, עצו ודברו.  {פ}</P>

<P><B>כ,א</B> ויצאו, כל-בני ישראל, ותקהל העדה כאיש אחד למדן ועד-באר שבע, וארץ הגלעד--אל-יהוה, המצפה. 
<B>כ,ב</B> ויתיצבו פנות כל-העם, כל שבטי ישראל--בקהל, עם האלהים; ארבע מאות אלף איש רגלי, שלף חרב.  {פ}</P>

<P><B>כ,ג</B> וישמעו בני בנימן, כי-עלו בני-ישראל המצפה; ויאמרו, בני ישראל, דברו, איכה נהיתה הרעה הזאת. 
<B>כ,ד</B> ויען האיש הלוי, איש האשה הנרצחה--ויאמר:  הגבעתה אשר לבנימן, באתי אני ופילגשי ללון. 
<B>כ,ה</B> ויקמו עלי בעלי הגבעה, ויסבו עלי את-הבית לילה; אותי דמו להרג, ואת-פילגשי ענו ותמת. 
<B>כ,ו</B> ואחז בפילגשי, ואנתחה, ואשלחה, בכל-שדה נחלת ישראל:  כי עשו זמה ונבלה, בישראל. 
<B>כ,ז</B> הנה כלכם, בני ישראל--הבו לכם דבר ועצה, הלם. 
<B>כ,ח</B> ויקם, כל-העם, כאיש אחד, לאמר:  לא נלך איש לאהלו, ולא נסור איש לביתו. 
<B>כ,ט</B> ועתה--זה הדבר, אשר נעשה לגבעה:  עליה, בגורל. 
<B>כ,י</B> ולקחנו עשרה אנשים למאה לכל שבטי ישראל, ומאה לאלף ואלף לרבבה, לקחת צדה, לעם--לעשות, לבואם לגבע בנימן, ככל-הנבלה, אשר עשה בישראל. 
<B>כ,יא</B> ויאסף כל-איש ישראל, אל-העיר, כאיש אחד, חברים.  {פ}</P>

<P><B>כ,יב</B> וישלחו שבטי ישראל, אנשים, בכל-שבטי בנימן, לאמר:  מה הרעה הזאת, אשר נהיתה בכם. 
<B>כ,יג</B> ועתה תנו את-האנשים בני-בליעל אשר בגבעה, ונמיתם, ונבערה רעה, מישראל; ולא אבו,    (בני) בנימן, לשמע, בקול אחיהם בני-ישראל. 
<B>כ,יד</B> ויאספו בני-בנימן מן-הערים, הגבעתה, לצאת למלחמה, עם-בני ישראל. 
<B>כ,טו</B> ויתפקדו בני בנימן ביום ההוא, מהערים, עשרים וששה אלף איש, שלף חרב--לבד מישבי הגבעה, התפקדו, שבע מאות, איש בחור. 
<B>כ,טז</B> מכל העם הזה, שבע מאות איש בחור, אטר, יד-ימינו:  כל-זה, קלע באבן אל-השערה--ולא יחטא.  {פ}</P>

<P><B>כ,יז</B> ואיש ישראל התפקדו, לבד מבנימן, ארבע מאות אלף איש, שלף חרב:  כל-זה, איש מלחמה. 
<B>כ,יח</B> ויקמו ויעלו בית-אל, וישאלו באלהים, ויאמרו בני ישראל, מי יעלה-לנו בתחלה למלחמה עם-בני בנימן; ויאמר יהוה, יהודה בתחלה. 
<B>כ,יט</B> ויקומו בני-ישראל, בבקר; ויחנו, על-הגבעה. 
<B>כ,כ</B> ויצא איש ישראל, למלחמה עם-בנימן; ויערכו אתם איש-ישראל מלחמה, אל-הגבעה. 
<B>כ,כא</B> ויצאו בני-בנימן, מן-הגבעה; וישחיתו בישראל ביום ההוא, שנים ועשרים אלף איש--ארצה. 
<B>כ,כב</B> ויתחזק העם, איש ישראל; ויספו, לערך מלחמה, במקום, אשר-ערכו שם ביום הראשון. 
<B>כ,כג</B> ויעלו בני-ישראל, ויבכו לפני-יהוה עד-הערב, וישאלו ביהוה לאמר, האוסיף לגשת למלחמה עם-בני בנימן אחי; ויאמר יהוה, עלו אליו.  {פ}</P>

<P><B>כ,כד</B> ויקרבו בני-ישראל אל-בני בנימן, ביום השני. 
<B>כ,כה</B> ויצא בנימן לקראתם מן-הגבעה, ביום השני, וישחיתו בבני ישראל עוד שמנת עשר אלף איש, ארצה:  כל-אלה, שלפי חרב. 
<B>כ,כו</B> ויעלו כל-בני ישראל וכל-העם ויבאו בית-אל, ויבכו וישבו שם לפני יהוה, ויצומו ביום-ההוא, עד-הערב; ויעלו עלות ושלמים, לפני יהוה. 
<B>כ,כז</B> וישאלו בני-ישראל, ביהוה; ושם, ארון ברית האלהים, בימים, ההם. 
<B>כ,כח</B> ופינחס בן-אלעזר בן-אהרן עמד לפניו, בימים ההם לאמר, האוסף עוד לצאת למלחמה עם-בני-בנימן אחי, אם-אחדל; ויאמר יהוה עלו, כי מחר אתננו בידך. 
<B>כ,כט</B> וישם ישראל ארבים, אל-הגבעה סביב.  {פ}</P>

<P><B>כ,ל</B> ויעלו בני-ישראל אל-בני בנימן, ביום השלישי; ויערכו אל-הגבעה, כפעם בפעם. 
<B>כ,לא</B> ויצאו בני-בנימן לקראת העם, הנתקו מן-העיר; ויחלו להכות מהעם חללים כפעם בפעם, במסלות אשר אחת עלה בית-אל ואחת גבעתה בשדה, כשלשים איש, בישראל. 
<B>כ,לב</B> ויאמרו בני בנימן, נגפים הם לפנינו כבראשנה; ובני ישראל אמרו, ננוסה ונתקנוהו, מן-העיר, אל-המסלות. 
<B>כ,לג</B> וכל איש ישראל, קמו ממקומו, ויערכו, בבעל תמר; וארב ישראל מגיח ממקמו, ממערה-גבע. 
<B>כ,לד</B> ויבאו מנגד לגבעה עשרת אלפים איש בחור, מכל-ישראל, והמלחמה, כבדה; והם לא ידעו, כי-נגעת עליהם הרעה.  {פ}</P>

<P><B>כ,לה</B> ויגף יהוה את-בנימן, לפני ישראל, וישחיתו בני ישראל בבנימן ביום ההוא, עשרים וחמשה אלף ומאה איש:  כל-אלה, שלף חרב. 
<B>כ,לו</B> ויראו בני-בנימן, כי נגפו; ויתנו איש-ישראל מקום, לבנימן, כי בטחו אל-הארב, אשר-שמו אל-הגבעה. 
<B>כ,לז</B> והארב החישו, ויפשטו אל-הגבעה; וימשך, הארב, ויך את-כל-העיר, לפי-חרב. 
<B>כ,לח</B> והמועד, היה לאיש ישראל--עם-הארב; הרב, להעלותם משאת העשן מן-העיר. 
<B>כ,לט</B> ויהפך איש-ישראל, במלחמה; ובנימן החל להכות חללים באיש-ישראל, כשלשים איש--כי אמרו, אך נגוף נגף הוא לפנינו כמלחמה הראשנה. 
<B>כ,מ</B> והמשאת, החלה לעלות מן-העיר--עמוד עשן; ויפן בנימן אחריו, והנה עלה כליל-העיר השמימה. 
<B>כ,מא</B> ואיש ישראל הפך, ויבהל איש בנימן:  כי ראה, כי-נגעה עליו הרעה. 
<B>כ,מב</B> ויפנו לפני איש ישראל, אל-דרך המדבר, והמלחמה, הדביקתהו; ואשר, מהערים, משחיתים אותו, בתוכו. 
<B>כ,מג</B> כתרו את-בנימן הרדיפהו, מנוחה הדריכהו, עד נכח הגבעה, ממזרח-שמש. 
<B>כ,מד</B> ויפלו, מבנימן, שמנה-עשר אלף, איש:  את-כל-אלה, אנשי-חיל. 
<B>כ,מה</B> ויפנו וינסו המדברה, אל-סלע הרמון, ויעללהו במסלות, חמשת אלפים איש; וידביקו אחריו עד-גדעם, ויכו ממנו אלפים איש. 
<B>כ,מו</B> ויהי כל-הנפלים מבנימן, עשרים וחמשה אלף איש שלף חרב--ביום ההוא:  את-כל-אלה, אנשי-חיל. 
<B>כ,מז</B> ויפנו וינסו המדברה, אל-סלע הרמון, שש מאות, איש; וישבו בסלע רמון, ארבעה חדשים. 
<B>כ,מח</B> ואיש ישראל שבו אל-בני בנימן, ויכום לפי-חרב, מעיר מתם עד-בהמה, עד כל-הנמצא; גם כל-הערים הנמצאות, שלחו באש.  {פ}</P>

<P><B>כא,א</B> ואיש ישראל, נשבע במצפה לאמר:  איש ממנו, לא-יתן בתו לבנימן לאשה. 
<B>כא,ב</B> ויבא העם, בית-אל, וישבו שם עד-הערב, לפני האלהים; וישאו קולם, ויבכו בכי גדול. 
<B>כא,ג</B> ויאמרו--למה יהוה אלהי ישראל, היתה זאת בישראל:  להפקד היום מישראל, שבט אחד. 
<B>כא,ד</B> ויהי, ממחרת, וישכימו העם, ויבנו-שם מזבח; ויעלו עלות, ושלמים.  {פ}</P>

<P><B>כא,ה</B> ויאמרו, בני ישראל, מי אשר לא-עלה בקהל מכל-שבטי ישראל, אל-יהוה:  כי השבועה הגדולה היתה, לאשר לא-עלה אל-יהוה המצפה לאמר--מות יומת. 
<B>כא,ו</B> וינחמו בני ישראל, אל-בנימן אחיו; ויאמרו, נגדע היום שבט אחד מישראל. 
<B>כא,ז</B> מה-נעשה להם לנותרים, לנשים; ואנחנו נשבענו ביהוה, לבלתי תת-להם מבנותינו לנשים. 
<B>כא,ח</B> ויאמרו--מי אחד משבטי ישראל, אשר לא-עלה אל-יהוה המצפה; והנה לא בא-איש אל-המחנה, מיביש גלעד--אל-הקהל. 
<B>כא,ט</B> ויתפקד, העם; והנה אין-שם איש, מיושבי יבש גלעד. 
<B>כא,י</B> וישלחו-שם העדה, שנים-עשר אלף איש--מבני החיל; ויצוו אותם לאמר, לכו והכיתם את-יושבי יבש גלעד לפי-חרב, והנשים, והטף. 
<B>כא,יא</B> וזה הדבר, אשר תעשו:  כל-זכר, וכל-אשה ידעת משכב-זכר--תחרימו. 
<B>כא,יב</B> וימצאו מיושבי יביש גלעד, ארבע מאות נערה בתולה, אשר לא-ידעה איש, למשכב זכר; ויבאו אותם אל-המחנה שלה, אשר בארץ כנען.  {פ}</P>

<P><B>כא,יג</B> וישלחו, כל-העדה, וידברו אל-בני בנימן, אשר בסלע רמון; ויקראו להם, שלום. 
<B>כא,יד</B> וישב בנימן, בעת ההיא, ויתנו להם הנשים, אשר חיו מנשי יבש גלעד; ולא-מצאו להם, כן. 
<B>כא,טו</B> והעם נחם, לבנימן:  כי-עשה יהוה פרץ, בשבטי ישראל. 
<B>כא,טז</B> ויאמרו זקני העדה, מה-נעשה לנותרים לנשים:  כי-נשמדה מבנימן, אשה. 
<B>כא,יז</B> ויאמרו, ירשת פליטה לבנימן; ולא-ימחה שבט, מישראל. 
<B>כא,יח</B> ואנחנו, לא נוכל לתת-להם נשים--מבנותינו:  כי-נשבעו בני-ישראל, לאמר, ארור, נתן אשה לבנימן.  {ס}</P>

<P><B>כא,יט</B> ויאמרו הנה חג-יהוה בשלו מימים ימימה, אשר מצפונה לבית-אל מזרחה השמש, למסלה, העלה מבית-אל שכמה--ומנגב, ללבונה. 
<B>כא,כ</B> ויצו (ויצוו), את-בני בנימן לאמר:  לכו, וארבתם בכרמים. 
<B>כא,כא</B> וראיתם, והנה אם-יצאו בנות-שילו לחול במחלות, ויצאתם מן-הכרמים, וחטפתם לכם איש אשתו מבנות שילו; והלכתם, ארץ בנימן. 
<B>כא,כב</B> והיה כי-יבאו אבותם או אחיהם לרוב (לריב) אלינו, ואמרנו אליהם חנונו אותם--כי לא לקחנו איש אשתו, במלחמה:  כי לא אתם נתתם להם, כעת תאשמו.  {ס}</P>

<P><B>כא,כג</B> ויעשו-כן, בני בנימן, וישאו נשים למספרם, מן-המחללות אשר גזלו; וילכו, וישובו אל-נחלתם, ויבנו את-הערים, וישבו בהם. 
<B>כא,כד</B> ויתהלכו משם בני-ישראל בעת ההיא, איש לשבטו ולמשפחתו; ויצאו משם, איש לנחלתו.  {פ}</P>

<P><B>כא,כה</B> בימים ההם, אין מלך בישראל:  איש הישר בעיניו, יעשה.  {ש}</P>
</BODY></HTML>
