<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - בראשית פרק כד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
בראשית - <A HREF="x01.htm">הכול</A><BR>פרק
<A HREF="x0101.htm">א</A>
<A HREF="x0102.htm">ב</A>
<A HREF="x0103.htm">ג</A>
<A HREF="x0104.htm">ד</A>
<A HREF="x0105.htm">ה</A>
<A HREF="x0106.htm">ו</A>
<A HREF="x0107.htm">ז</A>
<A HREF="x0108.htm">ח</A>
<A HREF="x0109.htm">ט</A>
<A HREF="x0110.htm">י</A>
<A HREF="x0111.htm">יא</A>
<A HREF="x0112.htm">יב</A>
<A HREF="x0113.htm">יג</A>
<A HREF="x0114.htm">יד</A>
<A HREF="x0115.htm">טו</A>
<A HREF="x0116.htm">טז</A>
<A HREF="x0117.htm">יז</A>
<A HREF="x0118.htm">יח</A>
<A HREF="x0119.htm">יט</A>
<A HREF="x0120.htm">כ</A>
<A HREF="x0121.htm">כא</A>
<A HREF="x0122.htm">כב</A>
<A HREF="x0123.htm">כג</A>
כד
<A HREF="x0125.htm">כה</A>
<A HREF="x0126.htm">כו</A>
<A HREF="x0127.htm">כז</A>
<A HREF="x0128.htm">כח</A>
<A HREF="x0129.htm">כט</A>
<A HREF="x0130.htm">ל</A>
<A HREF="x0131.htm">לא</A>
<A HREF="x0132.htm">לב</A>
<A HREF="x0133.htm">לג</A>
<A HREF="x0134.htm">לד</A>
<A HREF="x0135.htm">לה</A>
<A HREF="x0136.htm">לו</A>
<A HREF="x0137.htm">לז</A>
<A HREF="x0138.htm">לח</A>
<A HREF="x0139.htm">לט</A>
<A HREF="x0140.htm">מ</A>
<A HREF="x0141.htm">מא</A>
<A HREF="x0142.htm">מב</A>
<A HREF="x0143.htm">מג</A>
<A HREF="x0144.htm">מד</A>
<A HREF="x0145.htm">מה</A>
<A HREF="x0146.htm">מו</A>
<A HREF="x0147.htm">מז</A>
<A HREF="x0148.htm">מח</A>
<A HREF="x0149.htm">מט</A>
<A HREF="x0150.htm">נ</A>
</P>
<HR>

<H1>בראשית פרק כד</H1>

<A NAME="1"> </A>
<P><B>א</B> ואברהם זקן, בא בימים; ויהוה ברך את-אברהם, בכל. 
<A NAME="2"> </A>
<B>ב</B> ויאמר אברהם, אל-עבדו זקן ביתו, המשל, בכל-אשר-לו:  שים-נא ידך, תחת ירכי. 
<A NAME="3"> </A>
<B>ג</B> ואשביעך--ביהוה אלהי השמים, ואלהי הארץ:  אשר לא-תקח אשה, לבני, מבנות הכנעני, אשר אנכי יושב בקרבו. 
<A NAME="4"> </A>
<B>ד</B> כי אל-ארצי ואל-מולדתי, תלך; ולקחת אשה, לבני ליצחק. 
<A NAME="5"> </A>
<B>ה</B> ויאמר אליו, העבד, אולי לא-תאבה האשה, ללכת אחרי אל-הארץ הזאת; ההשב אשיב את-בנך, אל-הארץ אשר-יצאת משם. 
<A NAME="6"> </A>
<B>ו</B> ויאמר אליו, אברהם:  השמר לך, פן-תשיב את-בני שמה. 
<A NAME="7"> </A>
<B>ז</B> יהוה אלהי השמים, אשר לקחני מבית אבי ומארץ מולדתי, ואשר דבר-לי ואשר נשבע-לי לאמר, לזרעך אתן את-הארץ הזאת--הוא, ישלח מלאכו לפניך, ולקחת אשה לבני, משם. 
<A NAME="8"> </A>
<B>ח</B> ואם-לא תאבה האשה, ללכת אחריך--ונקית, משבעתי זאת; רק את-בני, לא תשב שמה. 
<A NAME="9"> </A>
<B>ט</B> וישם העבד את-ידו, תחת ירך אברהם אדניו; וישבע לו, על-הדבר הזה. 
<A NAME="10"> </A>
<B>י</B> ויקח העבד עשרה גמלים מגמלי אדניו, וילך, וכל-טוב אדניו, בידו; ויקם, וילך אל-ארם נהרים--אל-עיר נחור. 
<A NAME="11"> </A>
<B>יא</B> ויברך הגמלים מחוץ לעיר, אל-באר המים, לעת ערב, לעת צאת השאבת. 
<A NAME="12"> </A>
<B>יב</B> ויאמר--יהוה אלהי אדני אברהם, הקרה-נא לפני היום; ועשה-חסד, עם אדני אברהם. 
<A NAME="13"> </A>
<B>יג</B> הנה אנכי נצב, על-עין המים; ובנות אנשי העיר, יצאת לשאב מים. 
<A NAME="14"> </A>
<B>יד</B> והיה הנער, אשר אמר אליה הטי-נא כדך ואשתה, ואמרה שתה, וגם-גמליך אשקה--אתה הכחת, לעבדך ליצחק, ובה אדע, כי-עשית חסד עם-אדני. 
<A NAME="15"> </A>
<B>טו</B> ויהי-הוא, טרם כלה לדבר, והנה רבקה יצאת אשר ילדה לבתואל בן-מלכה, אשת נחור אחי אברהם; וכדה, על-שכמה. 
<A NAME="16"> </A>
<B>טז</B> והנער, טבת מראה מאד--בתולה, ואיש לא ידעה; ותרד העינה, ותמלא כדה ותעל. 
<A NAME="17"> </A>
<B>יז</B> וירץ העבד, לקראתה; ויאמר, הגמיאיני נא מעט-מים מכדך. 
<A NAME="18"> </A>
<B>יח</B> ותאמר, שתה אדני; ותמהר, ותרד כדה על-ידה--ותשקהו. 
<A NAME="19"> </A>
<B>יט</B> ותכל, להשקתו; ותאמר, גם לגמליך אשאב, עד אם-כלו, לשתת. 
<A NAME="20"> </A>
<B>כ</B> ותמהר, ותער כדה אל-השקת, ותרץ עוד אל-הבאר, לשאב; ותשאב, לכל-גמליו. 
<A NAME="21"> </A>
<B>כא</B> והאיש משתאה, לה; מחריש--לדעת ההצליח יהוה דרכו, אם-לא. 
<A NAME="22"> </A>
<B>כב</B> ויהי, כאשר כלו הגמלים לשתות, ויקח האיש נזם זהב, בקע משקלו--ושני צמידים על-ידיה, עשרה זהב משקלם. 
<A NAME="23"> </A>
<B>כג</B> ויאמר בת-מי את, הגידי נא לי; היש בית-אביך מקום לנו, ללין. 
<A NAME="24"> </A>
<B>כד</B> ותאמר אליו, בת-בתואל אנכי--בן-מלכה, אשר ילדה לנחור. 
<A NAME="25"> </A>
<B>כה</B> ותאמר אליו, גם-תבן גם-מספוא רב עמנו--גם-מקום, ללון. 
<A NAME="26"> </A>
<B>כו</B> ויקד האיש, וישתחו ליהוה. 
<A NAME="27"> </A>
<B>כז</B> ויאמר, ברוך יהוה אלהי אדני אברהם, אשר לא-עזב חסדו ואמתו, מעם אדני; אנכי, בדרך נחני יהוה, בית, אחי אדני. 
<A NAME="28"> </A>
<B>כח</B> ותרץ, הנער, ותגד, לבית אמה--כדברים, האלה. 
<A NAME="29"> </A>
<B>כט</B> ולרבקה אח, ושמו לבן; וירץ לבן אל-האיש החוצה, אל-העין. 
<A NAME="30"> </A>
<B>ל</B> ויהי כראת את-הנזם, ואת-הצמדים על-ידי אחתו, וכשמעו את-דברי רבקה אחתו לאמר, כה-דבר אלי האיש; ויבא, אל-האיש, והנה עמד על-הגמלים, על-העין. 
<A NAME="31"> </A>
<B>לא</B> ויאמר, בוא ברוך יהוה; למה תעמד, בחוץ, ואנכי פניתי הבית, ומקום לגמלים. 
<A NAME="32"> </A>
<B>לב</B> ויבא האיש הביתה, ויפתח הגמלים; ויתן תבן ומספוא, לגמלים, ומים לרחץ רגליו, ורגלי האנשים אשר אתו. 
<A NAME="33"> </A>
<B>לג</B> ויישם (ויושם) לפניו, לאכל, ויאמר לא אכל, עד אם-דברתי דברי; ויאמר, דבר. 
<A NAME="34"> </A>
<B>לד</B> ויאמר:  עבד אברהם, אנכי. 
<A NAME="35"> </A>
<B>לה</B> ויהוה ברך את-אדני, מאד--ויגדל; ויתן-לו צאן ובקר, וכסף וזהב, ועבדם ושפחת, וגמלים וחמרים. 
<A NAME="36"> </A>
<B>לו</B> ותלד שרה אשת אדני בן, לאדני, אחרי, זקנתה; ויתן-לו, את-כל-אשר-לו. 
<A NAME="37"> </A>
<B>לז</B> וישבעני אדני, לאמר:  לא-תקח אשה, לבני, מבנות הכנעני, אשר אנכי ישב בארצו. 
<A NAME="38"> </A>
<B>לח</B> אם-לא אל-בית-אבי תלך, ואל-משפחתי; ולקחת אשה, לבני. 
<A NAME="39"> </A>
<B>לט</B> ואמר, אל-אדני:  אלי לא-תלך האשה, אחרי. 
<A NAME="40"> </A>
<B>מ</B> ויאמר, אלי:  יהוה אשר-התהלכתי לפניו, ישלח מלאכו אתך והצליח דרכך, ולקחת אשה לבני, ממשפחתי ומבית אבי. 
<A NAME="41"> </A>
<B>מא</B> אז תנקה מאלתי, כי תבוא אל-משפחתי; ואם-לא יתנו לך, והיית נקי מאלתי. 
<A NAME="42"> </A>
<B>מב</B> ואבא היום, אל-העין; ואמר, יהוה אלהי אדני אברהם, אם-ישך-נא מצליח דרכי, אשר אנכי הלך עליה. 
<A NAME="43"> </A>
<B>מג</B> הנה אנכי נצב, על-עין המים; והיה העלמה, היצאת לשאב, ואמרתי אליה, השקיני-נא מעט-מים מכדך. 
<A NAME="44"> </A>
<B>מד</B> ואמרה אלי גם-אתה שתה, וגם לגמליך אשאב--הוא האשה, אשר-הכיח יהוה לבן-אדני. 
<A NAME="45"> </A>
<B>מה</B> אני טרם אכלה לדבר אל-לבי, והנה רבקה יצאת וכדה על-שכמה, ותרד העינה, ותשאב; ואמר אליה, השקיני נא. 
<A NAME="46"> </A>
<B>מו</B> ותמהר, ותורד כדה מעליה, ותאמר שתה, וגם-גמליך אשקה; ואשת, וגם הגמלים השקתה. 
<A NAME="47"> </A>
<B>מז</B> ואשאל אתה, ואמר בת-מי את, ותאמר בת-בתואל בן-נחור, אשר ילדה-לו מלכה; ואשם הנזם על-אפה, והצמידים על-ידיה. 
<A NAME="48"> </A>
<B>מח</B> ואקד ואשתחוה, ליהוה; ואברך, את-יהוה אלהי אדני אברהם, אשר הנחני בדרך אמת, לקחת את-בת-אחי אדני לבנו. 
<A NAME="49"> </A>
<B>מט</B> ועתה אם-ישכם עשים חסד ואמת, את-אדני--הגידו לי; ואם-לא--הגידו לי, ואפנה על-ימין או על-שמאל. 
<A NAME="50"> </A>
<B>נ</B> ויען לבן ובתואל ויאמרו, מיהוה יצא הדבר; לא נוכל דבר אליך, רע או-טוב. 
<A NAME="51"> </A>
<B>נא</B> הנה-רבקה לפניך, קח ולך; ותהי אשה לבן-אדניך, כאשר דבר יהוה. 
<A NAME="52"> </A>
<B>נב</B> ויהי, כאשר שמע עבד אברהם את-דבריהם; וישתחו ארצה, ליהוה. 
<A NAME="53"> </A>
<B>נג</B> ויוצא העבד כלי-כסף וכלי זהב, ובגדים, ויתן, לרבקה; ומגדנת--נתן לאחיה, ולאמה. 
<A NAME="54"> </A>
<B>נד</B> ויאכלו וישתו, הוא והאנשים אשר-עמו--וילינו; ויקומו בבקר, ויאמר שלחני לאדני. 
<A NAME="55"> </A>
<B>נה</B> ויאמר אחיה ואמה, תשב הנער אתנו ימים או עשור; אחר, תלך. 
<A NAME="56"> </A>
<B>נו</B> ויאמר אלהם אל-תאחרו אתי, ויהוה הצליח דרכי; שלחוני, ואלכה לאדני. 
<A NAME="57"> </A>
<B>נז</B> ויאמרו, נקרא לנער, ונשאלה, את-פיה. 
<A NAME="58"> </A>
<B>נח</B> ויקראו לרבקה ויאמרו אליה, התלכי עם-האיש הזה; ותאמר, אלך. 
<A NAME="59"> </A>
<B>נט</B> וישלחו את-רבקה אחתם, ואת-מנקתה, ואת-עבד אברהם, ואת-אנשיו. 
<A NAME="60"> </A>
<B>ס</B> ויברכו את-רבקה, ויאמרו לה--אחתנו, את היי לאלפי רבבה; ויירש זרעך, את שער שנאיו. 
<A NAME="61"> </A>
<B>סא</B> ותקם רבקה ונערתיה, ותרכבנה על-הגמלים, ותלכנה, אחרי האיש; ויקח העבד את-רבקה, וילך. 
<A NAME="62"> </A>
<B>סב</B> ויצחק בא מבוא, באר לחי ראי; והוא יושב, בארץ הנגב. 
<A NAME="63"> </A>
<B>סג</B> ויצא יצחק לשוח בשדה, לפנות ערב; וישא עיניו וירא, והנה גמלים באים. 
<A NAME="64"> </A>
<B>סד</B> ותשא רבקה את-עיניה, ותרא את-יצחק; ותפל, מעל הגמל. 
<A NAME="65"> </A>
<B>סה</B> ותאמר אל-העבד, מי-האיש הלזה ההלך בשדה לקראתנו, ויאמר העבד, הוא אדני; ותקח הצעיף, ותתכס. 
<A NAME="66"> </A>
<B>סו</B> ויספר העבד, ליצחק, את כל-הדברים, אשר עשה. 
<A NAME="67"> </A>
<B>סז</B> ויבאה יצחק, האהלה שרה אמו, ויקח את-רבקה ותהי-לו לאשה, ויאהבה; וינחם יצחק, אחרי אמו.  {פ}</P>

<HR>
<P CLASS=s>
<A HREF="x0.htm">תנ"ך</A> -
בראשית - <A HREF="x01.htm">הכול</A><BR>פרק
<A HREF="x0101.htm">א</A>
<A HREF="x0102.htm">ב</A>
<A HREF="x0103.htm">ג</A>
<A HREF="x0104.htm">ד</A>
<A HREF="x0105.htm">ה</A>
<A HREF="x0106.htm">ו</A>
<A HREF="x0107.htm">ז</A>
<A HREF="x0108.htm">ח</A>
<A HREF="x0109.htm">ט</A>
<A HREF="x0110.htm">י</A>
<A HREF="x0111.htm">יא</A>
<A HREF="x0112.htm">יב</A>
<A HREF="x0113.htm">יג</A>
<A HREF="x0114.htm">יד</A>
<A HREF="x0115.htm">טו</A>
<A HREF="x0116.htm">טז</A>
<A HREF="x0117.htm">יז</A>
<A HREF="x0118.htm">יח</A>
<A HREF="x0119.htm">יט</A>
<A HREF="x0120.htm">כ</A>
<A HREF="x0121.htm">כא</A>
<A HREF="x0122.htm">כב</A>
<A HREF="x0123.htm">כג</A>
כד
<A HREF="x0125.htm">כה</A>
<A HREF="x0126.htm">כו</A>
<A HREF="x0127.htm">כז</A>
<A HREF="x0128.htm">כח</A>
<A HREF="x0129.htm">כט</A>
<A HREF="x0130.htm">ל</A>
<A HREF="x0131.htm">לא</A>
<A HREF="x0132.htm">לב</A>
<A HREF="x0133.htm">לג</A>
<A HREF="x0134.htm">לד</A>
<A HREF="x0135.htm">לה</A>
<A HREF="x0136.htm">לו</A>
<A HREF="x0137.htm">לז</A>
<A HREF="x0138.htm">לח</A>
<A HREF="x0139.htm">לט</A>
<A HREF="x0140.htm">מ</A>
<A HREF="x0141.htm">מא</A>
<A HREF="x0142.htm">מב</A>
<A HREF="x0143.htm">מג</A>
<A HREF="x0144.htm">מד</A>
<A HREF="x0145.htm">מה</A>
<A HREF="x0146.htm">מו</A>
<A HREF="x0147.htm">מז</A>
<A HREF="x0148.htm">מח</A>
<A HREF="x0149.htm">מט</A>
<A HREF="x0150.htm">נ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0124')</SCRIPT></P>
</BODY></HTML>
