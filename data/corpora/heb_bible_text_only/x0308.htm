<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - ויקרא פרק ח</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
ויקרא - <A HREF="x03.htm">הכול</A><BR>פרק
<A HREF="x0301.htm">א</A>
<A HREF="x0302.htm">ב</A>
<A HREF="x0303.htm">ג</A>
<A HREF="x0304.htm">ד</A>
<A HREF="x0305.htm">ה</A>
<A HREF="x0306.htm">ו</A>
<A HREF="x0307.htm">ז</A>
ח
<A HREF="x0309.htm">ט</A>
<A HREF="x0310.htm">י</A>
<A HREF="x0311.htm">יא</A>
<A HREF="x0312.htm">יב</A>
<A HREF="x0313.htm">יג</A>
<A HREF="x0314.htm">יד</A>
<A HREF="x0315.htm">טו</A>
<A HREF="x0316.htm">טז</A>
<A HREF="x0317.htm">יז</A>
<A HREF="x0318.htm">יח</A>
<A HREF="x0319.htm">יט</A>
<A HREF="x0320.htm">כ</A>
<A HREF="x0321.htm">כא</A>
<A HREF="x0322.htm">כב</A>
<A HREF="x0323.htm">כג</A>
<A HREF="x0324.htm">כד</A>
<A HREF="x0325.htm">כה</A>
<A HREF="x0326.htm">כו</A>
<A HREF="x0327.htm">כז</A>
</P>
<HR>

<H1>ויקרא פרק ח</H1>

<A NAME="1"> </A>
<P><B>א</B> וידבר יהוה, אל-משה לאמר. 
<A NAME="2"> </A>
<B>ב</B> קח את-אהרן, ואת-בניו אתו, ואת הבגדים, ואת שמן המשחה; ואת פר החטאת, ואת שני האילים, ואת, סל המצות. 
<A NAME="3"> </A>
<B>ג</B> ואת כל-העדה, הקהל, אל-פתח, אהל מועד. 
<A NAME="4"> </A>
<B>ד</B> ויעש משה, כאשר צוה יהוה אתו; ותקהל, העדה, אל-פתח, אהל מועד. 
<A NAME="5"> </A>
<B>ה</B> ויאמר משה, אל-העדה:  זה הדבר, אשר-צוה יהוה לעשות. 
<A NAME="6"> </A>
<B>ו</B> ויקרב משה, את-אהרן ואת-בניו; וירחץ אתם, במים. 
<A NAME="7"> </A>
<B>ז</B> ויתן עליו את-הכתנת, ויחגר אתו באבנט, וילבש אתו את-המעיל, ויתן עליו את-האפד; ויחגר אתו, בחשב האפד, ויאפד לו, בו. 
<A NAME="8"> </A>
<B>ח</B> וישם עליו, את-החשן; ויתן, אל-החשן, את-האורים, ואת-התמים. 
<A NAME="9"> </A>
<B>ט</B> וישם את-המצנפת, על-ראשו; וישם על-המצנפת אל-מול פניו, את ציץ הזהב נזר הקדש, כאשר צוה יהוה, את-משה. 
<A NAME="10"> </A>
<B>י</B> ויקח משה את-שמן המשחה, וימשח את-המשכן ואת-כל-אשר-בו; ויקדש, אתם. 
<A NAME="11"> </A>
<B>יא</B> ויז ממנו על-המזבח, שבע פעמים; וימשח את-המזבח ואת-כל-כליו, ואת-הכיר ואת-כנו--לקדשם. 
<A NAME="12"> </A>
<B>יב</B> ויצק משמן המשחה, על ראש אהרן; וימשח אתו, לקדשו. 
<A NAME="13"> </A>
<B>יג</B> ויקרב משה את-בני אהרן, וילבשם כתנת ויחגר אתם אבנט, ויחבש להם, מגבעות--כאשר צוה יהוה, את-משה. 
<A NAME="14"> </A>
<B>יד</B> ויגש, את פר החטאת; ויסמך אהרן ובניו את-ידיהם, על-ראש פר החטאת. 
<A NAME="15"> </A>
<B>טו</B> וישחט, ויקח משה את-הדם ויתן על-קרנות המזבח סביב באצבעו, ויחטא, את-המזבח; ואת-הדם, יצק אל-יסוד המזבח, ויקדשהו, לכפר עליו. 
<A NAME="16"> </A>
<B>טז</B> ויקח, את-כל-החלב אשר על-הקרב, ואת יתרת הכבד, ואת-שתי הכלית ואת-חלבהן; ויקטר משה, המזבחה. 
<A NAME="17"> </A>
<B>יז</B> ואת-הפר ואת-ערו, ואת-בשרו ואת-פרשו--שרף באש, מחוץ למחנה:  כאשר צוה יהוה, את-משה. 
<A NAME="18"> </A>
<B>יח</B> ויקרב, את איל העלה; ויסמכו אהרן ובניו, את-ידיהם--על-ראש האיל. 
<A NAME="19"> </A>
<B>יט</B> וישחט; ויזרק משה את-הדם על-המזבח, סביב. 
<A NAME="20"> </A>
<B>כ</B> ואת-האיל--נתח, לנתחיו; ויקטר משה את-הראש, ואת-הנתחים ואת-הפדר. 
<A NAME="21"> </A>
<B>כא</B> ואת-הקרב ואת-הכרעים, רחץ במים; ויקטר משה את-כל-האיל המזבחה, עלה הוא לריח-ניחח אשה הוא ליהוה, כאשר צוה יהוה, את-משה. 
<A NAME="22"> </A>
<B>כב</B> ויקרב את-האיל השני, איל המלאים; ויסמכו אהרן ובניו, את-ידיהם--על-ראש האיל. 
<A NAME="23"> </A>
<B>כג</B> וישחט--ויקח משה מדמו, ויתן על-תנוך אזן-אהרן הימנית; ועל-בהן ידו הימנית, ועל-בהן רגלו הימנית. 
<A NAME="24"> </A>
<B>כד</B> ויקרב את-בני אהרן, ויתן משה מן-הדם על-תנוך אזנם הימנית, ועל-בהן ידם הימנית, ועל-בהן רגלם הימנית; ויזרק משה את-הדם על-המזבח, סביב. 
<A NAME="25"> </A>
<B>כה</B> ויקח את-החלב ואת-האליה, ואת-כל-החלב אשר על-הקרב, ואת יתרת הכבד, ואת-שתי הכלית ואת-חלבהן; ואת, שוק הימין. 
<A NAME="26"> </A>
<B>כו</B> ומסל המצות אשר לפני יהוה, לקח חלת מצה אחת וחלת לחם שמן אחת--ורקיק אחד; וישם, על-החלבים, ועל, שוק הימין. 
<A NAME="27"> </A>
<B>כז</B> ויתן את-הכל--על כפי אהרן, ועל כפי בניו; וינף אתם תנופה, לפני יהוה. 
<A NAME="28"> </A>
<B>כח</B> ויקח משה אתם מעל כפיהם, ויקטר המזבחה על-העלה; מלאים הם לריח ניחח, אשה הוא ליהוה. 
<A NAME="29"> </A>
<B>כט</B> ויקח משה את-החזה, ויניפהו תנופה לפני יהוה:  מאיל המלאים, למשה היה למנה, כאשר צוה יהוה, את-משה. 
<A NAME="30"> </A>
<B>ל</B> ויקח משה משמן המשחה, ומן-הדם אשר על-המזבח, ויז על-אהרן על-בגדיו, ועל-בניו ועל-בגדי בניו אתו; ויקדש את-אהרן את-בגדיו, ואת-בניו ואת-בגדי בניו אתו. 
<A NAME="31"> </A>
<B>לא</B> ויאמר משה אל-אהרן ואל-בניו, בשלו את-הבשר פתח אהל מועד, ושם תאכלו אתו, ואת-הלחם אשר בסל המלאים:  כאשר צויתי לאמר, אהרן ובניו יאכלהו. 
<A NAME="32"> </A>
<B>לב</B> והנותר בבשר, ובלחם--באש, תשרפו. 
<A NAME="33"> </A>
<B>לג</B> ומפתח אהל מועד לא תצאו, שבעת ימים--עד יום מלאת, ימי מלאיכם:  כי שבעת ימים, ימלא את-ידכם. 
<A NAME="34"> </A>
<B>לד</B> כאשר עשה, ביום הזה--צוה יהוה לעשת, לכפר עליכם. 
<A NAME="35"> </A>
<B>לה</B> ופתח אהל מועד תשבו יומם ולילה, שבעת ימים, ושמרתם את-משמרת יהוה, ולא תמותו:  כי-כן, צויתי. 
<A NAME="36"> </A>
<B>לו</B> ויעש אהרן, ובניו--את, כל-הדברים, אשר-צוה יהוה, ביד-משה.  {ס}</P>

<HR>
<P CLASS=s>
<A HREF="x0.htm">תנ"ך</A> -
ויקרא - <A HREF="x03.htm">הכול</A><BR>פרק
<A HREF="x0301.htm">א</A>
<A HREF="x0302.htm">ב</A>
<A HREF="x0303.htm">ג</A>
<A HREF="x0304.htm">ד</A>
<A HREF="x0305.htm">ה</A>
<A HREF="x0306.htm">ו</A>
<A HREF="x0307.htm">ז</A>
ח
<A HREF="x0309.htm">ט</A>
<A HREF="x0310.htm">י</A>
<A HREF="x0311.htm">יא</A>
<A HREF="x0312.htm">יב</A>
<A HREF="x0313.htm">יג</A>
<A HREF="x0314.htm">יד</A>
<A HREF="x0315.htm">טו</A>
<A HREF="x0316.htm">טז</A>
<A HREF="x0317.htm">יז</A>
<A HREF="x0318.htm">יח</A>
<A HREF="x0319.htm">יט</A>
<A HREF="x0320.htm">כ</A>
<A HREF="x0321.htm">כא</A>
<A HREF="x0322.htm">כב</A>
<A HREF="x0323.htm">כג</A>
<A HREF="x0324.htm">כד</A>
<A HREF="x0325.htm">כה</A>
<A HREF="x0326.htm">כו</A>
<A HREF="x0327.htm">כז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0308')</SCRIPT></P>
</BODY></HTML>
