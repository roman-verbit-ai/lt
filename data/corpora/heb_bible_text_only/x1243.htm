<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יחזקאל פרק מג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
יחזקאל - <A HREF="x12.htm">הכול</A><BR>פרק
<A HREF="x1201.htm">א</A>
<A HREF="x1202.htm">ב</A>
<A HREF="x1203.htm">ג</A>
<A HREF="x1204.htm">ד</A>
<A HREF="x1205.htm">ה</A>
<A HREF="x1206.htm">ו</A>
<A HREF="x1207.htm">ז</A>
<A HREF="x1208.htm">ח</A>
<A HREF="x1209.htm">ט</A>
<A HREF="x1210.htm">י</A>
<A HREF="x1211.htm">יא</A>
<A HREF="x1212.htm">יב</A>
<A HREF="x1213.htm">יג</A>
<A HREF="x1214.htm">יד</A>
<A HREF="x1215.htm">טו</A>
<A HREF="x1216.htm">טז</A>
<A HREF="x1217.htm">יז</A>
<A HREF="x1218.htm">יח</A>
<A HREF="x1219.htm">יט</A>
<A HREF="x1220.htm">כ</A>
<A HREF="x1221.htm">כא</A>
<A HREF="x1222.htm">כב</A>
<A HREF="x1223.htm">כג</A>
<A HREF="x1224.htm">כד</A>
<A HREF="x1225.htm">כה</A>
<A HREF="x1226.htm">כו</A>
<A HREF="x1227.htm">כז</A>
<A HREF="x1228.htm">כח</A>
<A HREF="x1229.htm">כט</A>
<A HREF="x1230.htm">ל</A>
<A HREF="x1231.htm">לא</A>
<A HREF="x1232.htm">לב</A>
<A HREF="x1233.htm">לג</A>
<A HREF="x1234.htm">לד</A>
<A HREF="x1235.htm">לה</A>
<A HREF="x1236.htm">לו</A>
<A HREF="x1237.htm">לז</A>
<A HREF="x1238.htm">לח</A>
<A HREF="x1239.htm">לט</A>
<A HREF="x1240.htm">מ</A>
<A HREF="x1241.htm">מא</A>
<A HREF="x1242.htm">מב</A>
מג
<A HREF="x1244.htm">מד</A>
<A HREF="x1245.htm">מה</A>
<A HREF="x1246.htm">מו</A>
<A HREF="x1247.htm">מז</A>
<A HREF="x1248.htm">מח</A>
</P>
<HR>

<H1>יחזקאל פרק מג</H1>

<A NAME="1"> </A>
<P><B>א</B> ויולכני, אל-השער--שער, אשר פנה דרך הקדים. 
<A NAME="2"> </A>
<B>ב</B> והנה, כבוד אלהי ישראל, בא, מדרך הקדים; וקולו, כקול מים רבים, והארץ, האירה מכבדו. 
<A NAME="3"> </A>
<B>ג</B> וכמראה המראה אשר ראיתי, כמראה אשר-ראיתי בבאי לשחת את-העיר, ומראות, כמראה אשר ראיתי אל-נהר-כבר; ואפל, אל-פני. 
<A NAME="4"> </A>
<B>ד</B> וכבוד יהוה, בא אל-הבית, דרך שער, אשר פניו דרך הקדים. 
<A NAME="5"> </A>
<B>ה</B> ותשאני רוח--ותבאני, אל-החצר הפנימי; והנה מלא כבוד-יהוה, הבית. 
<A NAME="6"> </A>
<B>ו</B> ואשמע מדבר אלי, מהבית; ואיש, היה עמד אצלי. 
<A NAME="7"> </A>
<B>ז</B> ויאמר אלי, בן-אדם את-מקום כסאי ואת-מקום כפות רגלי, אשר אשכן-שם בתוך בני-ישראל, לעולם; ולא יטמאו עוד בית-ישראל שם קדשי המה ומלכיהם, בזנותם, ובפגרי מלכיהם, במותם. 
<A NAME="8"> </A>
<B>ח</B> בתתם ספם את-ספי, ומזוזתם אצל מזוזתי, והקיר, ביני וביניהם; וטמאו את-שם קדשי, בתועבותם אשר עשו, ואכל אתם, באפי. 
<A NAME="9"> </A>
<B>ט</B> עתה ירחקו את-זנותם, ופגרי מלכיהם--ממני; ושכנתי בתוכם, לעולם.  {ס}</P>
<A NAME="10"> </A>
<P><B>י</B> אתה בן-אדם, הגד את-בית-ישראל את-הבית, ויכלמו, מעונותיהם; ומדדו, את-תכנית. 
<A NAME="11"> </A>
<B>יא</B> ואם-נכלמו מכל אשר-עשו, צורת הבית ותכונתו ומוצאיו ומובאיו וכל-צורתו ואת כל-חקתיו וכל-צורתו וכל-תורתו הודע אותם, וכתב, לעיניהם; וישמרו את-כל-צורתו, ואת-כל-חקתיו--ועשו אותם. 
<A NAME="12"> </A>
<B>יב</B> זאת, תורת הבית:  על-ראש ההר כל-גבלו סביב סביב, קדש קדשים--הנה-זאת, תורת הבית. 
<A NAME="13"> </A>
<B>יג</B> ואלה מדות המזבח באמות, אמה אמה וטפח; וחיק האמה ואמה-רחב, וגבולה אל-שפתה סביב זרת האחד, וזה, גב המזבח. 
<A NAME="14"> </A>
<B>יד</B> ומחיק הארץ עד-העזרה התחתונה, שתים אמות, ורחב, אמה אחת; ומהעזרה הקטנה עד-העזרה הגדולה, ארבע אמות, ורחב, האמה. 
<A NAME="15"> </A>
<B>טו</B> וההראל, ארבע אמות; ומהאראיל ולמעלה, הקרנות ארבע. 
<A NAME="16"> </A>
<B>טז</B> והאראיל, שתים עשרה ארך, בשתים עשרה, רחב:  רבוע, אל ארבעת רבעיו. 
<A NAME="17"> </A>
<B>יז</B> והעזרה ארבע עשרה ארך, בארבע עשרה רחב, אל, ארבעת רבעיה; והגבול סביב אותה חצי האמה, והחיק-לה אמה סביב, ומעלתהו, פנות קדים. 
<A NAME="18"> </A>
<B>יח</B> ויאמר אלי, בן-אדם כה אמר אדני יהוה, אלה חקות המזבח, ביום העשותו--להעלות עליו עולה, ולזרק עליו דם. 
<A NAME="19"> </A>
<B>יט</B> ונתתה אל-הכהנים הלוים אשר הם מזרע צדוק הקרבים אלי, נאם אדני יהוה--לשרתני:  פר בן-בקר, לחטאת. 
<A NAME="20"> </A>
<B>כ</B> ולקחת מדמו, ונתתה על-ארבע קרנתיו ואל-ארבע פנות העזרה, ואל-הגבול, סביב; וחטאת אותו, וכפרתהו. 
<A NAME="21"> </A>
<B>כא</B> ולקחת, את הפר החטאת; ושרפו במפקד הבית, מחוץ למקדש. 
<A NAME="22"> </A>
<B>כב</B> וביום, השני, תקריב שעיר-עזים תמים, לחטאת; וחטאו, את-המזבח, כאשר חטאו, בפר. 
<A NAME="23"> </A>
<B>כג</B> בכלותך, מחטא--תקריב פר בן-בקר תמים, ואיל מן-הצאן תמים. 
<A NAME="24"> </A>
<B>כד</B> והקרבתם, לפני יהוה; והשליכו הכהנים עליהם מלח, והעלו אותם עלה ליהוה. 
<A NAME="25"> </A>
<B>כה</B> שבעת ימים, תעשה שעיר-חטאת ליום; ופר בן-בקר ואיל מן-הצאן, תמימים יעשו. 
<A NAME="26"> </A>
<B>כו</B> שבעת ימים, יכפרו את-המזבח, וטהרו, אתו; ומלאו, ידו. 
<A NAME="27"> </A>
<B>כז</B> ויכלו, את-הימים;  {ס}  והיה ביום השמיני והלאה, יעשו הכהנים על-המזבח את-עולותיכם ואת-שלמיכם, ורצאתי אתכם, נאם אדני יהוה.  {ס}</P>

<HR>
<P CLASS=s>
<A HREF="x0.htm">תנ"ך</A> -
יחזקאל - <A HREF="x12.htm">הכול</A><BR>פרק
<A HREF="x1201.htm">א</A>
<A HREF="x1202.htm">ב</A>
<A HREF="x1203.htm">ג</A>
<A HREF="x1204.htm">ד</A>
<A HREF="x1205.htm">ה</A>
<A HREF="x1206.htm">ו</A>
<A HREF="x1207.htm">ז</A>
<A HREF="x1208.htm">ח</A>
<A HREF="x1209.htm">ט</A>
<A HREF="x1210.htm">י</A>
<A HREF="x1211.htm">יא</A>
<A HREF="x1212.htm">יב</A>
<A HREF="x1213.htm">יג</A>
<A HREF="x1214.htm">יד</A>
<A HREF="x1215.htm">טו</A>
<A HREF="x1216.htm">טז</A>
<A HREF="x1217.htm">יז</A>
<A HREF="x1218.htm">יח</A>
<A HREF="x1219.htm">יט</A>
<A HREF="x1220.htm">כ</A>
<A HREF="x1221.htm">כא</A>
<A HREF="x1222.htm">כב</A>
<A HREF="x1223.htm">כג</A>
<A HREF="x1224.htm">כד</A>
<A HREF="x1225.htm">כה</A>
<A HREF="x1226.htm">כו</A>
<A HREF="x1227.htm">כז</A>
<A HREF="x1228.htm">כח</A>
<A HREF="x1229.htm">כט</A>
<A HREF="x1230.htm">ל</A>
<A HREF="x1231.htm">לא</A>
<A HREF="x1232.htm">לב</A>
<A HREF="x1233.htm">לג</A>
<A HREF="x1234.htm">לד</A>
<A HREF="x1235.htm">לה</A>
<A HREF="x1236.htm">לו</A>
<A HREF="x1237.htm">לז</A>
<A HREF="x1238.htm">לח</A>
<A HREF="x1239.htm">לט</A>
<A HREF="x1240.htm">מ</A>
<A HREF="x1241.htm">מא</A>
<A HREF="x1242.htm">מב</A>
מג
<A HREF="x1244.htm">מד</A>
<A HREF="x1245.htm">מה</A>
<A HREF="x1246.htm">מו</A>
<A HREF="x1247.htm">מז</A>
<A HREF="x1248.htm">מח</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x1243')</SCRIPT></P>
</BODY></HTML>
