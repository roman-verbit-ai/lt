<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - הושע פרק י</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
הושע - <A HREF="x13.htm">הכול</A><BR>פרק
<A HREF="x1301.htm">א</A>
<A HREF="x1302.htm">ב</A>
<A HREF="x1303.htm">ג</A>
<A HREF="x1304.htm">ד</A>
<A HREF="x1305.htm">ה</A>
<A HREF="x1306.htm">ו</A>
<A HREF="x1307.htm">ז</A>
<A HREF="x1308.htm">ח</A>
<A HREF="x1309.htm">ט</A>
י
<A HREF="x1311.htm">יא</A>
<A HREF="x1312.htm">יב</A>
<A HREF="x1313.htm">יג</A>
<A HREF="x1314.htm">יד</A>
</P>
<HR>

<H1>הושע פרק י</H1>

<A NAME="1"> </A>
<P><B>א</B> גפן בוקק ישראל, פרי ישוה-לו; כרב לפריו, הרבה למזבחות--כטוב לארצו, היטיבו מצבות. 
<A NAME="2"> </A>
<B>ב</B> חלק לבם, עתה יאשמו; הוא יערף מזבחותם, ישדד מצבותם. 
<A NAME="3"> </A>
<B>ג</B> כי עתה יאמרו, אין מלך לנו:  כי לא יראנו את-יהוה, והמלך מה-יעשה-לנו. 
<A NAME="4"> </A>
<B>ד</B> דברו דברים, אלות שוא כרת ברית; ופרח כראש משפט, על תלמי שדי. 
<A NAME="5"> </A>
<B>ה</B> לעגלות בית און, יגורו שכן שמרון:  כי-אבל עליו עמו, וכמריו עליו יגילו--על-כבודו, כי-גלה ממנו. 
<A NAME="6"> </A>
<B>ו</B> גם-אותו לאשור יובל, מנחה למלך ירב; בשנה אפרים יקח, ויבוש ישראל מעצתו. 
<A NAME="7"> </A>
<B>ז</B> נדמה שמרון, מלכה, כקצף, על-פני-מים. 
<A NAME="8"> </A>
<B>ח</B> ונשמדו במות און, חטאת ישראל--קוץ ודרדר, יעלה על-מזבחותם; ואמרו להרים כסונו, ולגבעות נפלו עלינו.  {פ}</P>
<A NAME="9"> </A>
<P><B>ט</B> מימי, הגבעה, חטאת, ישראל; שם עמדו, לא-תשיגם בגבעה מלחמה על-בני עלוה. 
<A NAME="10"> </A>
<B>י</B> באותי, ואסרם; ואספו עליהם עמים, באסרם לשתי עינתם (עונותם). 
<A NAME="11"> </A>
<B>יא</B> ואפרים עגלה מלמדה, אהבתי לדוש, ואני עברתי, על-טוב צוארה; ארכיב אפרים יחרוש יהודה, ישדד-לו יעקב. 
<A NAME="12"> </A>
<B>יב</B> זרעו לכם לצדקה קצרו לפי-חסד, נירו לכם ניר; ועת, לדרוש את-יהוה, עד-יבוא, וירה צדק לכם. 
<A NAME="13"> </A>
<B>יג</B> חרשתם-רשע עולתה קצרתם, אכלתם פרי-כחש--כי-בטחת בדרכך, ברב גבוריך. 
<A NAME="14"> </A>
<B>יד</B> וקאם שאון, בעמך, וכל-מבצריך יושד, כשד שלמן בית ארבאל ביום מלחמה:  אם על-בנים, רטשה. 
<A NAME="15"> </A>
<B>טו</B> ככה, עשה לכם בית-אל, מפני, רעת רעתכם; בשחר, נדמה נדמה מלך ישראל.</P>

<HR>
<P CLASS=s>
<A HREF="x0.htm">תנ"ך</A> -
הושע - <A HREF="x13.htm">הכול</A><BR>פרק
<A HREF="x1301.htm">א</A>
<A HREF="x1302.htm">ב</A>
<A HREF="x1303.htm">ג</A>
<A HREF="x1304.htm">ד</A>
<A HREF="x1305.htm">ה</A>
<A HREF="x1306.htm">ו</A>
<A HREF="x1307.htm">ז</A>
<A HREF="x1308.htm">ח</A>
<A HREF="x1309.htm">ט</A>
י
<A HREF="x1311.htm">יא</A>
<A HREF="x1312.htm">יב</A>
<A HREF="x1313.htm">יג</A>
<A HREF="x1314.htm">יד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x1310')</SCRIPT></P>
</BODY></HTML>
