<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - זכריה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>זכריה</H1>

<P><B>א,א</B> בחדש, השמיני, בשנת שתים, לדריוש--היה דבר-יהוה, אל-זכריה בן-ברכיה, בן-עדו הנביא, לאמר. 
<B>א,ב</B> קצף יהוה על-אבותיכם, קצף. 
<B>א,ג</B> ואמרת אלהם, כה אמר יהוה צבאות, שובו אלי, נאם יהוה צבאות--ואשוב אליכם, אמר יהוה צבאות. 
<B>א,ד</B> אל-תהיו כאבתיכם אשר קראו-אליהם הנביאים הראשנים לאמר, כה אמר יהוה צבאות, שובו נא מדרכיכם הרעים, ומעליליכם (ומעלליכם) הרעים; ולא שמעו ולא-הקשיבו אלי, נאם-יהוה. 
<B>א,ה</B> אבותיכם, איה-הם; והנבאים--הלעולם, יחיו. 
<B>א,ו</B> אך דברי וחקי, אשר צויתי את-עבדי הנביאים, הלוא השיגו, אבתיכם; וישובו ויאמרו, כאשר זמם יהוה צבאות לעשות לנו, כדרכינו וכמעללינו, כן עשה אתנו.  {ס}</P>

<P><B>א,ז</B> ביום עשרים וארבעה לעשתי-עשר חדש, הוא-חדש שבט, בשנת שתים, לדריוש--היה דבר-יהוה, אל-זכריה בן-ברכיהו, בן-עדוא הנביא, לאמר. 
<B>א,ח</B> ראיתי הלילה, והנה-איש רכב על-סוס אדם, והוא עמד, בין ההדסים אשר במצלה; ואחריו סוסים אדמים, שרקים ולבנים. 
<B>א,ט</B> ואמר, מה-אלה אדני; ויאמר אלי, המלאך הדבר בי, אני אראך, מה-המה אלה. 
<B>א,י</B> ויען, האיש העמד בין-ההדסים--ויאמר:  אלה אשר שלח יהוה, להתהלך בארץ. 
<B>א,יא</B> ויענו את-מלאך יהוה, העמד בין ההדסים, ויאמרו, התהלכנו בארץ; והנה כל-הארץ, ישבת ושקטת. 
<B>א,יב</B> ויען מלאך-יהוה, ויאמר, יהוה צבאות, עד-מתי אתה לא-תרחם את-ירושלם ואת ערי יהודה--אשר זעמתה, זה שבעים שנה. 
<B>א,יג</B> ויען יהוה, את-המלאך הדבר בי--דברים טובים:  דברים, נחמים. 
<B>א,יד</B> ויאמר אלי, המלאך הדבר בי, קרא לאמר, כה אמר יהוה צבאות:  קנאתי לירושלם ולציון, קנאה גדולה. 
<B>א,טו</B> וקצף גדול אני קצף, על-הגוים השאננים, אשר אני קצפתי מעט, והמה עזרו לרעה. 
<B>א,טז</B> לכן כה-אמר יהוה, שבתי לירושלם ברחמים--ביתי יבנה בה, נאם יהוה צבאות; וקוה (וקו) ינטה, על-ירושלם. 
<B>א,יז</B> עוד קרא לאמר, כה אמר יהוה צבאות, עוד תפוצנה ערי, מטוב; ונחם יהוה עוד את-ציון, ובחר עוד בירושלם.  {ס}</P>

<P><B>ב,א</B> ואשא את-עיני, וארא; והנה, ארבע קרנות. 
<B>ב,ב</B> ואמר, אל-המלאך הדבר בי--מה-אלה; ויאמר אלי--אלה הקרנות אשר זרו את-יהודה, את-ישראל וירושלם.  {ס}</P>

<P><B>ב,ג</B> ויראני יהוה, ארבעה חרשים. 
<B>ב,ד</B> ואמר, מה אלה באים לעשות; ויאמר לאמר, אלה הקרנות אשר-זרו את-יהודה כפי-איש לא-נשא ראשו, ויבאו אלה להחריד אתם, לידות את-קרנות הגוים הנשאים קרן אל-ארץ יהודה לזרותה.  {ס}</P>

<P><B>ב,ה</B> ואשא עיני וארא, והנה-איש; ובידו, חבל מדה. 
<B>ב,ו</B> ואמר, אנה אתה הלך; ויאמר אלי, למד את-ירושלם, לראות כמה-רחבה, וכמה ארכה. 
<B>ב,ז</B> והנה, המלאך הדבר בי--יצא; ומלאך אחר, יצא לקראתו. 
<B>ב,ח</B> ויאמר אלו--רץ דבר אל-הנער הלז, לאמר:  פרזות תשב ירושלם, מרב אדם ובהמה בתוכה. 
<B>ב,ט</B> ואני אהיה-לה נאם-יהוה, חומת אש סביב; ולכבוד, אהיה בתוכה.  {פ}</P>

<P><B>ב,י</B> הוי הוי, ונסו מארץ צפון--נאם-יהוה:  כי כארבע רוחות השמים, פרשתי אתכם--נאם-יהוה. 
<B>ב,יא</B> הוי ציון, המלטי--יושבת, בת-בבל.  {ס}</P>

<P><B>ב,יב</B> כי כה אמר, יהוה צבאות, אחר כבוד, שלחני אל-הגוים השללים אתכם:  כי הנגע בכם, נגע בבבת עינו. 
<B>ב,יג</B> כי הנני מניף את-ידי, עליהם, והיו שלל, לעבדיהם; וידעתם, כי-יהוה צבאות שלחני.  {ס}</P>

<P><B>ב,יד</B> רני ושמחי, בת-ציון--כי הנני-בא ושכנתי בתוכך, נאם-יהוה. 
<B>ב,טו</B> ונלוו גוים רבים אל-יהוה ביום ההוא, והיו לי לעם; ושכנתי בתוכך--וידעת, כי-יהוה צבאות שלחני אליך. 
<B>ב,טז</B> ונחל יהוה את-יהודה חלקו, על אדמת הקדש; ובחר עוד, בירושלם. 
<B>ב,יז</B> הס כל-בשר, מפני יהוה--כי נעור, ממעון קדשו.  {ס}</P>

<P><B>ג,א</B> ויראני, את-יהושע הכהן הגדול, עמד, לפני מלאך יהוה; והשטן עמד על-ימינו, לשטנו. 
<B>ג,ב</B> ויאמר יהוה אל-השטן, יגער יהוה בך השטן, ויגער יהוה בך, הבחר בירושלם; הלוא זה אוד, מצל מאש. 
<B>ג,ג</B> ויהושע, היה לבש בגדים צואים; ועמד, לפני המלאך. 
<B>ג,ד</B> ויען ויאמר, אל-העמדים לפניו לאמר, הסירו הבגדים הצאים, מעליו; ויאמר אליו, ראה העברתי מעליך עונך, והלבש אתך, מחלצות. 
<B>ג,ה</B> ואמר, ישימו צניף טהור על-ראשו; וישימו הצניף הטהור על-ראשו, וילבשהו בגדים, ומלאך יהוה, עמד. 
<B>ג,ו</B> ויעד מלאך יהוה, ביהושע לאמר. 
<B>ג,ז</B> כה-אמר יהוה צבאות, אם-בדרכי תלך ואם את-משמרתי תשמר, וגם-אתה תדין את-ביתי, וגם תשמר את-חצרי--ונתתי לך מהלכים, בין העמדים האלה. 
<B>ג,ח</B> שמע-נא יהושע הכהן הגדול, אתה ורעיך הישבים לפניך--כי-אנשי מופת, המה:  כי-הנני מביא את-עבדי, צמח. 
<B>ג,ט</B> כי הנה האבן, אשר נתתי לפני יהושע--על-אבן אחת, שבעה עינים; הנני מפתח פתחה, נאם יהוה צבאות, ומשתי את-עון הארץ-ההיא, ביום אחד. 
<B>ג,י</B> ביום ההוא, נאם יהוה צבאות, תקראו, איש לרעהו--אל-תחת גפן, ואל-תחת תאנה. 
<B>ד,א</B> וישב, המלאך הדבר בי; ויעירני, כאיש אשר-יעור משנתו. 
<B>ד,ב</B> ויאמר אלי, מה אתה ראה; ויאמר (ואמר) ראיתי והנה מנורת זהב כלה וגלה על-ראשה, ושבעה נרתיה עליה--שבעה ושבעה מוצקות, לנרות אשר על-ראשה. 
<B>ד,ג</B> ושנים זיתים, עליה:  אחד מימין הגלה, ואחד על-שמאלה. 
<B>ד,ד</B> ואען, ואמר, אל-המלאך הדבר בי, לאמר:  מה-אלה, אדני. 
<B>ד,ה</B> ויען המלאך הדבר בי, ויאמר אלי, הלוא ידעת, מה-המה אלה; ואמר, לא אדני. 
<B>ד,ו</B> ויען ויאמר אלי, לאמר, זה דבר-יהוה, אל-זרבבל לאמר:  לא בחיל, ולא בכח--כי אם-ברוחי, אמר יהוה צבאות. 
<B>ד,ז</B> מי-אתה הר-הגדול לפני זרבבל, למישר; והוציא, את-האבן הראשה--תשאות, חן חן לה.  {פ}</P>

<P><B>ד,ח</B> ויהי דבר-יהוה, אלי לאמר. 
<B>ד,ט</B> ידי זרבבל, יסדו הבית הזה--וידיו תבצענה; וידעת, כי-יהוה צבאות שלחני אליכם. 
<B>ד,י</B> כי מי בז, ליום קטנות, ושמחו וראו את-האבן הבדיל ביד זרבבל, שבעה-אלה; עיני יהוה, המה משוטטים בכל-הארץ. 
<B>ד,יא</B> ואען, ואמר אליו:  מה-שני הזיתים האלה, על-ימין המנורה ועל-שמאולה. 
<B>ד,יב</B> ואען שנית, ואמר אליו:  מה-שתי שבלי הזיתים, אשר ביד שני צנתרות הזהב, המריקים מעליהם, הזהב. 
<B>ד,יג</B> ויאמר אלי לאמר, הלוא ידעת מה-אלה; ואמר, לא אדני. 
<B>ד,יד</B> ויאמר, אלה שני בני-היצהר, העמדים, על-אדון כל-הארץ. 
<B>ה,א</B> ואשוב, ואשא עיני ואראה; והנה, מגלה עפה. 
<B>ה,ב</B> ויאמר אלי, מה אתה ראה; ואמר, אני ראה מגלה עפה--ארכה עשרים באמה, ורחבה עשר באמה. 
<B>ה,ג</B> ויאמר אלי--זאת האלה, היוצאת על-פני כל-הארץ:  כי כל-הגנב, מזה כמוה נקה, וכל-הנשבע, מזה כמוה נקה. 
<B>ה,ד</B> הוצאתיה, נאם יהוה צבאות, ובאה אל-בית הגנב, ואל-בית הנשבע בשמי לשקר; ולנה בתוך ביתו, וכלתו ואת-עציו ואת-אבניו. 
<B>ה,ה</B> ויצא, המלאך הדבר בי; ויאמר אלי--שא נא עיניך וראה, מה היוצאת הזאת. 
<B>ה,ו</B> ואמר, מה-היא; ויאמר, זאת האיפה היוצאת, ויאמר, זאת עינם בכל-הארץ. 
<B>ה,ז</B> והנה ככר עפרת, נשאת; וזאת אשה אחת, יושבת בתוך האיפה. 
<B>ה,ח</B> ויאמר זאת הרשעה, וישלך אתה אל-תוך האיפה; וישלך את-אבן העופרת, אל-פיה.  {ס}</P>

<P><B>ה,ט</B> ואשא עיני וארא, והנה שתים נשים יוצאות ורוח בכנפיהם, ולהנה כנפים, ככנפי החסידה; ותשאנה, את-האיפה, בין הארץ, ובין השמים. 
<B>ה,י</B> ואמר, אל-המלאך הדבר בי:  אנה המה מולכות, את-האיפה. 
<B>ה,יא</B> ויאמר אלי, לבנות-לה בית בארץ שנער; והוכן והניחה שם, על-מכנתה.  {ס}</P>

<P><B>ו,א</B> ואשב, ואשא עיני ואראה, והנה ארבע מרכבות יצאות, מבין שני ההרים; וההרים, הרי נחשת. 
<B>ו,ב</B> במרכבה הראשנה, סוסים אדמים; ובמרכבה השנית, סוסים שחרים. 
<B>ו,ג</B> ובמרכבה השלשית, סוסים לבנים; ובמרכבה, הרבעית, סוסים ברדים, אמצים. 
<B>ו,ד</B> ואען, ואמר, אל-המלאך, הדבר בי:  מה-אלה, אדני. 
<B>ו,ה</B> ויען המלאך, ויאמר אלי:  אלה, ארבע רוחות השמים, יוצאות, מהתיצב על-אדון כל-הארץ. 
<B>ו,ו</B> אשר-בה הסוסים השחרים, יצאים אל-ארץ צפון, והלבנים, יצאו אל-אחריהם; והברדים--יצאו, אל-ארץ התימן. 
<B>ו,ז</B> והאמצים יצאו, ויבקשו ללכת להתהלך בארץ, ויאמר, לכו התהלכו בארץ; ותתהלכנה, בארץ. 
<B>ו,ח</B> ויזעק אתי, וידבר אלי לאמר:  ראה, היוצאים אל-ארץ צפון--הניחו את-רוחי, בארץ צפון.  {ס}</P>

<P><B>ו,ט</B> ויהי דבר-יהוה, אלי לאמר. 
<B>ו,י</B> לקוח, מאת הגולה, מחלדי, ומאת טוביה ומאת ידעיה; ובאת אתה, ביום ההוא, ובאת בית יאשיה בן-צפניה, אשר-באו מבבל. 
<B>ו,יא</B> ולקחת כסף-וזהב, ועשית עטרות; ושמת, בראש יהושע בן-יהוצדק--הכהן הגדול. 
<B>ו,יב</B> ואמרת אליו לאמר, כה אמר יהוה צבאות לאמר:  הנה-איש צמח שמו, ומתחתיו יצמח, ובנה, את-היכל יהוה. 
<B>ו,יג</B> והוא יבנה את-היכל יהוה, והוא-ישא הוד, וישב ומשל, על-כסאו; והיה כהן, על-כסאו, ועצת שלום, תהיה בין שניהם. 
<B>ו,יד</B> והעטרת, תהיה לחלם ולטוביה ולידעיה, ולחן, בן-צפניה--לזכרון, בהיכל יהוה. 
<B>ו,טו</B> ורחוקים יבאו, ובנו בהיכל יהוה, וידעתם, כי-יהוה צבאות שלחני אליכם; והיה אם-שמוע תשמעון, בקול יהוה אלהיכם.  {ס}</P>

<P><B>ז,א</B> ויהי בשנת ארבע, לדריוש המלך; היה דבר-יהוה אל-זכריה, בארבעה לחדש התשעי--בכסלו. 
<B>ז,ב</B> וישלח, בית-אל, שראצר, ורגם מלך ואנשיו--לחלות, את-פני יהוה. 
<B>ז,ג</B> לאמר, אל-הכהנים אשר לבית-יהוה צבאות, ואל-הנביאים, לאמר:  האבכה, בחדש החמשי--הנזר, כאשר עשיתי זה כמה שנים.  {פ}</P>

<P><B>ז,ד</B> ויהי דבר-יהוה צבאות, אלי לאמר. 
<B>ז,ה</B> אמר אל-כל-עם הארץ, ואל-הכהנים לאמר:  כי-צמתם וספוד בחמישי ובשביעי, וזה שבעים שנה--הצום צמתני, אני. 
<B>ז,ו</B> וכי תאכלו, וכי תשתו--הלוא אתם האכלים, ואתם השתים. 
<B>ז,ז</B> הלוא את-הדברים, אשר קרא יהוה ביד הנביאים הראשנים, בהיות ירושלם ישבת ושלוה, ועריה סביבתיה; והנגב והשפלה, ישב.  {פ}</P>

<P><B>ז,ח</B> ויהי, דבר-יהוה, אל-זכריה, לאמר. 
<B>ז,ט</B> כה אמר יהוה צבאות, לאמר:  משפט אמת, שפטו, וחסד ורחמים, עשו איש את-אחיו. 
<B>ז,י</B> ואלמנה ויתום גר ועני, אל-תעשקו; ורעת איש אחיו, אל-תחשבו בלבבכם. 
<B>ז,יא</B> וימאנו להקשיב, ויתנו כתף סררת; ואזניהם, הכבידו משמוע. 
<B>ז,יב</B> ולבם שמו שמיר, משמוע את-התורה ואת-הדברים אשר שלח יהוה צבאות ברוחו, ביד, הנביאים הראשנים; ויהי קצף גדול, מאת יהוה צבאות. 
<B>ז,יג</B> ויהי כאשר-קרא, ולא שמעו:  כן יקראו ולא אשמע, אמר יהוה צבאות. 
<B>ז,יד</B> ואסערם, על כל-הגוים אשר לא-ידעום, והארץ נשמה אחריהם, מעבר ומשב; וישימו ארץ-חמדה, לשמה.  {פ}</P>

<P><B>ח,א</B> ויהי דבר-יהוה צבאות, לאמר. 
<B>ח,ב</B> כה אמר יהוה צבאות, קנאתי לציון קנאה גדולה; וחמה גדולה, קנאתי לה. 
<B>ח,ג</B> כה, אמר יהוה, שבתי אל-ציון, ושכנתי בתוך ירושלם; ונקראה ירושלם עיר האמת, והר-יהוה צבאות הר הקדש.  {ס}</P>

<P><B>ח,ד</B> כה אמר, יהוה צבאות, עד ישבו זקנים וזקנות, ברחבות ירושלם; ואיש משענתו בידו, מרב ימים. 
<B>ח,ה</B> ורחבות העיר ימלאו, ילדים וילדות, משחקים, ברחבתיה.  {ס}</P>

<P><B>ח,ו</B> כה אמר, יהוה צבאות, כי יפלא בעיני שארית העם הזה, בימים ההם--גם-בעיני, יפלא, נאם, יהוה צבאות.  {פ}</P>

<P><B>ח,ז</B> כה אמר יהוה צבאות, הנני מושיע את-עמי מארץ מזרח, ומארץ, מבוא השמש. 
<B>ח,ח</B> והבאתי אתם, ושכנו בתוך ירושלם; והיו-לי לעם, ואני אהיה להם לאלהים--באמת, ובצדקה.  {ס}</P>

<P><B>ח,ט</B> כה-אמר, יהוה צבאות, תחזקנה ידיכם, השמעים בימים האלה את הדברים האלה--מפי, הנביאים, אשר ביום יסד בית-יהוה צבאות ההיכל, להבנות. 
<B>ח,י</B> כי, לפני הימים ההם, שכר האדם לא נהיה, ושכר הבהמה איננה; וליוצא ולבא אין-שלום מן-הצר, ואשלח את-כל-האדם איש ברעהו. 
<B>ח,יא</B> ועתה, לא כימים הראשנים אני, לשארית, העם הזה--נאם, יהוה צבאות. 
<B>ח,יב</B> כי-זרע השלום, הגפן תתן פריה והארץ תתן את-יבולה, והשמים, יתנו טלם; והנחלתי, את-שארית העם הזה--את-כל-אלה. 
<B>ח,יג</B> והיה כאשר הייתם קללה בגוים, בית יהודה ובית ישראל--כן אושיע אתכם, והייתם ברכה:  אל-תיראו, תחזקנה ידיכם.  {ס}</P>

<P><B>ח,יד</B> כי כה אמר, יהוה צבאות, כאשר זממתי להרע לכם בהקציף אבתיכם אתי, אמר יהוה צבאות; ולא, נחמתי. 
<B>ח,טו</B> כן שבתי זממתי בימים האלה, להיטיב את-ירושלם ואת-בית יהודה:  אל-תיראו. 
<B>ח,טז</B> אלה הדברים, אשר תעשו:  דברו אמת, איש את-רעהו--אמת ומשפט שלום, שפטו בשעריכם. 
<B>ח,יז</B> ואיש את-רעת רעהו, אל-תחשבו בלבבכם, ושבעת שקר, אל-תאהבו:  כי את-כל-אלה אשר שנאתי, נאם-יהוה.  {ס}</P>

<P><B>ח,יח</B> ויהי דבר-יהוה צבאות, אלי לאמר. 
<B>ח,יט</B> כה-אמר יהוה צבאות, צום הרביעי וצום החמישי וצום השביעי וצום העשירי יהיה לבית-יהודה לששון ולשמחה, ולמעדים, טובים; והאמת והשלום, אהבו.  {פ}</P>

<P><B>ח,כ</B> כה אמר, יהוה צבאות:  עד אשר יבאו עמים, וישבי ערים רבות. 
<B>ח,כא</B> והלכו יושבי אחת אל-אחת לאמר, נלכה הלוך לחלות את-פני יהוה, ולבקש, את-יהוה צבאות; אלכה, גם-אני. 
<B>ח,כב</B> ובאו עמים רבים וגוים עצומים, לבקש את-יהוה צבאות בירושלם, ולחלות, את-פני יהוה.  {ס}</P>

<P><B>ח,כג</B> כה-אמר, יהוה צבאות, בימים ההמה, אשר יחזיקו עשרה אנשים מכל לשנות הגוים; והחזיקו בכנף איש יהודי לאמר, נלכה עמכם--כי שמענו, אלהים עמכם.  {ס}</P>

<P><B>ט,א</B> משא דבר-יהוה בארץ חדרך, ודמשק מנחתו:  כי ליהוה עין אדם, וכל שבטי ישראל. 
<B>ט,ב</B> וגם-חמת, תגבל-בה; צר וצידון, כי חכמה מאד. 
<B>ט,ג</B> ותבן צר מצור, לה; ותצבר-כסף, כעפר, וחרוץ, כטיט חוצות. 
<B>ט,ד</B> הנה אדני יורשנה, והכה בים חילה; והיא, באש תאכל. 
<B>ט,ה</B> תרא אשקלון ותירא, ועזה ותחיל מאד, ועקרון, כי-הביש מבטה; ואבד מלך מעזה, ואשקלון לא תשב. 
<B>ט,ו</B> וישב ממזר, באשדוד; והכרתי, גאון פלשתים. 
<B>ט,ז</B> והסרתי דמיו מפיו, ושקציו מבין שניו, ונשאר גם-הוא, לאלהינו; והיה כאלף ביהודה, ועקרון כיבוסי. 
<B>ט,ח</B> וחניתי לביתי מצבה מעבר ומשב, ולא-יעבר עליהם עוד נגש:  כי עתה, ראיתי בעיני.  {ס}</P>

<P><B>ט,ט</B> גילי מאד בת-ציון, הריעי בת ירושלם, הנה מלכך יבוא לך, צדיק ונושע הוא; עני ורכב על-חמור, ועל-עיר בן-אתנות. 
<B>ט,י</B> והכרתי-רכב מאפרים, וסוס מירושלם, ונכרתה קשת מלחמה, ודבר שלום לגוים; ומשלו מים עד-ים, ומנהר עד-אפסי-ארץ. 
<B>ט,יא</B> גם-את בדם-בריתך, שלחתי אסיריך מבור, אין מים, בו. 
<B>ט,יב</B> שובו, לבצרון, אסירי, התקוה; גם-היום, מגיד משנה אשיב לך. 
<B>ט,יג</B> כי-דרכתי לי יהודה, קשת מלאתי אפרים, ועוררתי בניך ציון, על-בניך יון; ושמתיך, כחרב גבור. 
<B>ט,יד</B> ויהוה עליהם יראה, ויצא כברק חצו; ואדני יהוה בשופר יתקע, והלך בסערות תימן. 
<B>ט,טו</B> יהוה צבאות, יגן עליהם, ואכלו וכבשו אבני-קלע, ושתו המו כמו-יין; ומלאו, כמזרק--כזויות, מזבח. 
<B>ט,טז</B> והושיעם יהוה אלהיהם, ביום ההוא--כצאן עמו:  כי, אבני-נזר, מתנוססות, על-אדמתו. 
<B>ט,יז</B> כי מה-טובו, ומה-יפיו--דגן, בחורים, ותירוש, ינובב בתלות. 
<B>י,א</B> שאלו מיהוה מטר בעת מלקוש, יהוה עשה חזיזים; ומטר-גשם יתן להם, לאיש עשב בשדה. 
<B>י,ב</B> כי התרפים דברו-און, והקוסמים חזו שקר, וחלמות השוא ידברו, הבל ינחמון; על-כן נסעו כמו-צאן, יענו כי-אין רעה.  {פ}</P>

<P><B>י,ג</B> על-הרעים חרה אפי, ועל-העתודים אפקוד:  כי-פקד יהוה צבאות את-עדרו, את-בית יהודה, ושם אותם, כסוס הודו במלחמה. 
<B>י,ד</B> ממנו פנה ממנו יתד, ממנו קשת מלחמה; ממנו יצא כל-נוגש, יחדו. 
<B>י,ה</B> והיו כגברים בוסים בטיט חוצות, במלחמה, ונלחמו, כי יהוה עמם; והבישו, רכבי סוסים. 
<B>י,ו</B> וגברתי את-בית יהודה, ואת-בית יוסף אושיע, והושבותים כי רחמתים, והיו כאשר לא-זנחתים:  כי, אני יהוה אלהיהם--ואענם. 
<B>י,ז</B> והיו כגבור אפרים, ושמח לבם כמו-יין; ובניהם יראו ושמחו, יגל לבם ביהוה. 
<B>י,ח</B> אשרקה להם ואקבצם, כי פדיתים; ורבו, כמו רבו. 
<B>י,ט</B> ואזרעם, בעמים, ובמרחקים, יזכרוני; וחיו את-בניהם, ושבו. 
<B>י,י</B> והשבותים מארץ מצרים, ומאשור אקבצם; ואל-ארץ גלעד ולבנון אביאם, ולא ימצא להם. 
<B>י,יא</B> ועבר בים צרה, והכה בים גלים, והבישו, כל מצולות יאר; והורד גאון אשור, ושבט מצרים יסור. 
<B>י,יב</B> וגברתים, ביהוה, ובשמו, יתהלכו:  נאם, יהוה.  {פ}</P>

<P><B>יא,א</B> פתח לבנון, דלתיך; ותאכל אש, בארזיך. 
<B>יא,ב</B> הילל ברוש כי-נפל ארז, אשר אדרים שדדו; הילילו אלוני בשן, כי ירד יער הבצור (הבציר). 
<B>יא,ג</B> קול יללת הרעים, כי שדדה אדרתם; קול שאגת כפירים, כי שדד גאון הירדן.  {פ}</P>

<P><B>יא,ד</B> כה אמר, יהוה אלהי:  רעה, את-צאן ההרגה. 
<B>יא,ה</B> אשר קניהן יהרגן, ולא יאשמו, ומכריהן יאמר, ברוך יהוה ואעשר; ורעיהם, לא יחמול עליהן. 
<B>יא,ו</B> כי לא אחמול עוד, על-ישבי הארץ--נאם-יהוה; והנה אנכי ממציא את-האדם, איש ביד-רעהו וביד מלכו, וכתתו את-הארץ, ולא אציל מידם. 
<B>יא,ז</B> וארעה את-צאן ההרגה, לכן עניי הצאן; ואקח-לי שני מקלות, לאחד קראתי נעם ולאחד קראתי חבלים, וארעה, את-הצאן. 
<B>יא,ח</B> ואכחד את-שלשת הרעים, בירח אחד; ותקצר נפשי בהם, וגם-נפשם בחלה בי. 
<B>יא,ט</B> ואמר, לא ארעה אתכם; המתה תמות, והנכחדת תכחד, והנשארות, תאכלנה אשה את-בשר רעותה. 
<B>יא,י</B> ואקח את-מקלי את-נעם, ואגדע אתו--להפיר, את-בריתי, אשר כרתי, את-כל-העמים. 
<B>יא,יא</B> ותפר, ביום ההוא; וידעו כן עניי הצאן, השמרים אתי, כי דבר-יהוה, הוא.  {ס}</P>

<P><B>יא,יב</B> ואמר אליהם, אם-טוב בעיניכם הבו שכרי--ואם-לא חדלו; וישקלו את-שכרי, שלשים כסף. 
<B>יא,יג</B> ויאמר יהוה אלי, השליכהו אל-היוצר, אדר היקר, אשר יקרתי מעליהם; ואקחה שלשים הכסף, ואשליך אתו בית יהוה אל-היוצר. 
<B>יא,יד</B> ואגדע את-מקלי השני, את החבלים--להפר, את-האחוה, בין יהודה, ובין ישראל.  {פ}</P>

<P><B>יא,טו</B> ויאמר יהוה, אלי:  עוד קח-לך, כלי רעה אולי. 
<B>יא,טז</B> כי הנה-אנכי מקים רעה בארץ, הנכחדות לא-יפקד הנער לא-יבקש, והנשברת, לא ירפא; הנצבה, לא יכלכל, ובשר הבריאה יאכל, ופרסיהן יפרק. 
<B>יא,יז</B> הוי רעי האליל עזבי הצאן, חרב על-זרועו ועל-עין ימינו; זרעו יבוש תיבש, ועין ימינו כהה תכהה.  {פ}</P>

<P><B>יב,א</B> משא דבר-יהוה, על-ישראל:  נאם-יהוה, נטה שמים ויסד ארץ, ויצר רוח-אדם, בקרבו. 
<B>יב,ב</B> הנה אנכי שם את-ירושלם סף-רעל, לכל-העמים--סביב; וגם על-יהודה יהיה במצור, על-ירושלם. 
<B>יב,ג</B> והיה ביום-ההוא אשים את-ירושלם אבן מעמסה, לכל-העמים--כל-עמסיה, שרוט ישרטו; ונאספו עליה, כל גויי הארץ. 
<B>יב,ד</B> ביום ההוא נאם-יהוה, אכה כל-סוס בתמהון, ורכבו, בשגעון; ועל-בית יהודה, אפקח את-עיני, וכל סוס העמים, אכה בעורון. 
<B>יב,ה</B> ואמרו אלפי יהודה, בלבם:  אמצה לי ישבי ירושלם, ביהוה צבאות אלהיהם. 
<B>יב,ו</B> ביום ההוא אשים את-אלפי יהודה ככיור אש בעצים, וכלפיד אש בעמיר, ואכלו על-ימין ועל-שמאול את-כל-העמים, סביב; וישבה ירושלם עוד תחתיה, בירושלם. 
<B>יב,ז</B> והושע יהוה את-אהלי יהודה, בראשנה:  למען לא-תגדל תפארת בית-דויד, ותפארת ישב ירושלם--על-יהודה. 
<B>יב,ח</B> ביום ההוא, יגן יהוה בעד יושב ירושלם, והיה הנכשל בהם ביום ההוא, כדויד; ובית דויד כאלהים, כמלאך יהוה לפניהם. 
<B>יב,ט</B> והיה, ביום ההוא; אבקש, להשמיד את-כל-הגוים, הבאים, על-ירושלם. 
<B>יב,י</B> ושפכתי על-בית דויד ועל יושב ירושלם, רוח חן ותחנונים, והביטו אלי, את אשר-דקרו; וספדו עליו, כמספד על-היחיד, והמר עליו, כהמר על-הבכור. 
<B>יב,יא</B> ביום ההוא, יגדל המספד בירושלם, כמספד הדדרמון, בבקעת מגדון. 
<B>יב,יב</B> וספדה הארץ, משפחות משפחות לבד:  משפחת בית-דויד לבד, ונשיהם לבד--משפחת בית-נתן לבד, ונשיהם לבד. 
<B>יב,יג</B> משפחת בית-לוי לבד, ונשיהם לבד; משפחת השמעי לבד, ונשיהם לבד. 
<B>יב,יד</B> כל, המשפחות הנשארות--משפחת משפחת, לבד; ונשיהם, לבד. 
<B>יג,א</B> ביום ההוא, יהיה מקור נפתח, לבית דויד, ולישבי ירושלם--לחטאת, ולנדה. 
<B>יג,ב</B> והיה ביום ההוא נאם יהוה צבאות, אכרית את-שמות העצבים מן-הארץ, ולא יזכרו, עוד; וגם את-הנביאים ואת-רוח הטמאה, אעביר מן-הארץ. 
<B>יג,ג</B> והיה, כי-ינבא איש עוד, ואמרו אליו אביו ואמו ילדיו לא תחיה, כי שקר דברת בשם יהוה; ודקרהו אביהו ואמו ילדיו, בהנבאו. 
<B>יג,ד</B> והיה ביום ההוא, יבשו הנביאים איש מחזינו--בהנבאתו; ולא ילבשו אדרת שער, למען כחש. 
<B>יג,ה</B> ואמר, לא נביא אנכי:  איש-עבד אדמה אנכי, כי אדם הקנני מנעורי. 
<B>יג,ו</B> ואמר אליו, מה המכות האלה בין ידיך; ואמר, אשר הכיתי בית מאהבי.  {פ}</P>

<P><B>יג,ז</B> חרב, עורי על-רעי ועל-גבר עמיתי--נאם, יהוה צבאות; הך את-הרעה ותפוצין הצאן, והשבתי ידי על-הצערים. 
<B>יג,ח</B> והיה בכל-הארץ, נאם-יהוה, פי-שנים בה, יכרתו יגועו; והשלשית, יותר בה. 
<B>יג,ט</B> והבאתי את-השלשית, באש, וצרפתים כצרף את-הכסף, ובחנתים כבחן את-הזהב; הוא יקרא בשמי, ואני אענה אתו--אמרתי עמי הוא, והוא יאמר יהוה אלהי.  {פ}</P>

<P><B>יד,א</B> הנה יום-בא, ליהוה; וחלק שללך, בקרבך. 
<B>יד,ב</B> ואספתי את-כל-הגוים אל-ירושלם, למלחמה, ונלכדה העיר ונשסו הבתים, והנשים תשגלנה (תשכבנה); ויצא חצי העיר, בגולה, ויתר העם, לא יכרת מן-העיר. 
<B>יד,ג</B> ויצא יהוה, ונלחם בגוים ההם, כיום הלחמו, ביום קרב. 
<B>יד,ד</B> ועמדו רגליו ביום-ההוא על-הר הזיתים אשר על-פני ירושלם, מקדם, ונבקע הר הזיתים מחציו מזרחה וימה, גיא גדולה מאד; ומש חצי ההר צפונה, וחציו-נגבה. 
<B>יד,ה</B> ונסתם גיא-הרי, כי-יגיע גי-הרים אל-אצל, ונסתם כאשר נסתם מפני הרעש, בימי עזיה מלך-יהודה; ובא יהוה אלהי, כל-קדשים עמך. 
<B>יד,ו</B> והיה, ביום ההוא; לא-יהיה אור, יקרות יקפאון (וקפאון). 
<B>יד,ז</B> והיה יום-אחד, הוא יודע ליהוה--לא-יום ולא-לילה; והיה לעת-ערב, יהיה-אור. 
<B>יד,ח</B> והיה ביום ההוא, יצאו מים-חיים מירושלם, חצים אל-הים הקדמוני, וחצים אל-הים האחרון:  בקיץ ובחרף, יהיה. 
<B>יד,ט</B> והיה יהוה למלך, על-כל-הארץ; ביום ההוא, יהיה יהוה אחד--ושמו אחד. 
<B>יד,י</B> יסוב כל-הארץ כערבה מגבע לרמון, נגב ירושלם; וראמה וישבה תחתיה למשער בנימן, עד-מקום שער הראשון עד-שער הפנים, ומגדל חננאל, עד יקבי המלך. 
<B>יד,יא</B> וישבו בה, וחרם לא יהיה-עוד; וישבה ירושלם, לבטח.  {ס}</P>

<P><B>יד,יב</B> וזאת תהיה המגפה, אשר יגף יהוה את-כל-העמים, אשר צבאו, על-ירושלם; המק בשרו, והוא עמד על-רגליו, ועיניו תמקנה בחריהן, ולשונו תמק בפיהם. 
<B>יד,יג</B> והיה ביום ההוא, תהיה מהומת-יהוה רבה בהם; והחזיקו, איש יד רעהו, ועלתה ידו, על-יד רעהו. 
<B>יד,יד</B> וגם-יהודה--תלחם, בירושלם; ואסף חיל כל-הגוים סביב, זהב וכסף ובגדים--לרב מאד. 
<B>יד,טו</B> וכן תהיה מגפת הסוס, הפרד הגמל והחמור, וכל-הבהמה, אשר יהיה במחנות ההמה--כמגפה, הזאת. 
<B>יד,טז</B> והיה, כל-הנותר מכל-הגוים, הבאים, על-ירושלם; ועלו מדי שנה בשנה, להשתחות למלך יהוה צבאות, ולחג, את-חג הסכות. 
<B>יד,יז</B> והיה אשר לא-יעלה מאת משפחות הארץ, אל-ירושלם, להשתחות, למלך יהוה צבאות--ולא עליהם, יהיה הגשם. 
<B>יד,יח</B> ואם-משפחת מצרים לא-תעלה ולא באה, ולא עליהם; תהיה המגפה, אשר יגף יהוה את-הגוים, אשר לא יעלו, לחג את-חג הסכות. 
<B>יד,יט</B> זאת תהיה, חטאת מצרים; וחטאת, כל-הגוים, אשר לא יעלו, לחג את-חג הסכות. 
<B>יד,כ</B> ביום ההוא, יהיה על-מצלות הסוס, קדש, ליהוה; והיה הסירות בבית יהוה, כמזרקים לפני המזבח. 
<B>יד,כא</B> והיה כל-סיר בירושלם וביהודה, קדש ליהוה צבאות, ובאו כל-הזבחים, ולקחו מהם ובשלו בהם; ולא-יהיה כנעני עוד בבית-יהוה צבאות, ביום ההוא.  {ש}</P>
</BODY></HTML>
