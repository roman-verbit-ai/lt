<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - נחמיה פרק ו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
עזרא / נחמיה - <A HREF="x35.htm">הכול</A><BR>עזרא פרק
<A HREF="x35a01.htm">א</A>
<A HREF="x35a02.htm">ב</A>
<A HREF="x35a03.htm">ג</A>
<A HREF="x35a04.htm">ד</A>
<A HREF="x35a05.htm">ה</A>
<A HREF="x35a06.htm">ו</A>
<A HREF="x35a07.htm">ז</A>
<A HREF="x35a08.htm">ח</A>
<A HREF="x35a09.htm">ט</A>
<A HREF="x35a10.htm">י</A>
- נחמיה פרק
<A HREF="x35b01.htm">א</A>
<A HREF="x35b02.htm">ב</A>
<A HREF="x35b03.htm">ג</A>
<A HREF="x35b04.htm">ד</A>
<A HREF="x35b05.htm">ה</A>
ו
<A HREF="x35b07.htm">ז</A>
<A HREF="x35b08.htm">ח</A>
<A HREF="x35b09.htm">ט</A>
<A HREF="x35b10.htm">י</A>
<A HREF="x35b11.htm">יא</A>
<A HREF="x35b12.htm">יב</A>
<A HREF="x35b13.htm">יג</A>
</P>
<HR>

<H1>נחמיה פרק ו</H1>

<A NAME="1"> </A>
<P><B>א</B> ויהי כאשר נשמע לסנבלט וטוביה ולגשם הערבי וליתר איבינו, כי בניתי את-החומה, ולא-נותר בה, פרץ--גם עד-העת ההיא, דלתות לא-העמדתי בשערים. 
<A NAME="2"> </A>
<B>ב</B> וישלח סנבלט וגשם אלי לאמר, לכה ונועדה יחדו בכפירים בבקעת אונו; והמה, חשבים, לעשות לי, רעה. 
<A NAME="3"> </A>
<B>ג</B> ואשלחה עליהם מלאכים, לאמר--מלאכה גדולה אני עשה, ולא אוכל לרדת; למה תשבת המלאכה כאשר ארפה, וירדתי אליכם. 
<A NAME="4"> </A>
<B>ד</B> וישלחו אלי כדבר הזה, ארבע פעמים; ואשיב אותם, כדבר הזה.  {ס}</P>
<A NAME="5"> </A>
<P><B>ה</B> וישלח אלי סנבלט כדבר הזה, פעם חמישית--את-נערו; ואגרת פתוחה, בידו. 
<A NAME="6"> </A>
<B>ו</B> כתוב בה, בגוים נשמע וגשמו אמר, אתה והיהודים חשבים למרוד, על-כן אתה בונה החומה; ואתה, הוה להם למלך--כדברים, האלה. 
<A NAME="7"> </A>
<B>ז</B> וגם-נביאים העמדת לקרא עליך בירושלם לאמר, מלך ביהודה, ועתה ישמע למלך, כדברים האלה; ועתה לכה, ונועצה יחדו.  {ס}</P>
<A NAME="8"> </A>
<P><B>ח</B> ואשלחה אליו, לאמר--לא נהיה כדברים האלה, אשר אתה אומר:  כי מלבך, אתה בודאם. 
<A NAME="9"> </A>
<B>ט</B> כי כלם, מיראים אותנו לאמר, ירפו ידיהם מן-המלאכה, ולא תעשה; ועתה, חזק את-ידי. 
<A NAME="10"> </A>
<B>י</B> ואני-באתי, בית שמעיה בן-דליה בן-מהיטבאל--והוא עצור; ויאמר נועד אל-בית האלהים אל-תוך ההיכל, ונסגרה דלתות ההיכל--כי באים להרגך, ולילה באים להרגך. 
<A NAME="11"> </A>
<B>יא</B> ואמרה, האיש כמוני יברח, ומי כמוני אשר-יבא אל-ההיכל, וחי; לא, אבוא. 
<A NAME="12"> </A>
<B>יב</B> ואכירה, והנה לא-אלהים שלחו:  כי הנבואה דבר עלי, וטוביה וסנבלט שכרו. 
<A NAME="13"> </A>
<B>יג</B> למען שכור הוא, למען-אירא ואעשה-כן וחטאתי; והיה להם לשם רע, למען יחרפוני.  {פ}</P>
<A NAME="14"> </A>
<P><B>יד</B> זכרה אלהי לטוביה ולסנבלט, כמעשיו אלה; וגם לנועדיה הנביאה וליתר הנביאים, אשר היו מיראים אותי. 
<A NAME="15"> </A>
<B>טו</B> ותשלם, החומה, בעשרים וחמשה, לאלול--לחמשים ושנים, יום.  {פ}</P>
<A NAME="16"> </A>
<P><B>טז</B> ויהי, כאשר שמעו כל-אויבינו, ויראו כל-הגוים אשר סביבתינו, ויפלו מאד בעיניהם; וידעו--כי מאת אלהינו, נעשתה המלאכה הזאת. 
<A NAME="17"> </A>
<B>יז</B> גם בימים ההם, מרבים חרי יהודה אגרתיהם, הולכות, על-טוביה; ואשר לטוביה, באות אליהם. 
<A NAME="18"> </A>
<B>יח</B> כי-רבים ביהודה, בעלי שבועה לו--כי-חתן הוא, לשכניה בן-ארח; ויהוחנן בנו--לקח, את-בת-משלם בן ברכיה. 
<A NAME="19"> </A>
<B>יט</B> גם טובתיו, היו אמרים לפני, ודברי, היו מוציאים לו; אגרות שלח טוביה, ליראני.</P>

<HR>
<P CLASS=s>
<A HREF="x0.htm">תנ"ך</A> -
עזרא / נחמיה - <A HREF="x35.htm">הכול</A><BR>עזרא פרק
<A HREF="x35a01.htm">א</A>
<A HREF="x35a02.htm">ב</A>
<A HREF="x35a03.htm">ג</A>
<A HREF="x35a04.htm">ד</A>
<A HREF="x35a05.htm">ה</A>
<A HREF="x35a06.htm">ו</A>
<A HREF="x35a07.htm">ז</A>
<A HREF="x35a08.htm">ח</A>
<A HREF="x35a09.htm">ט</A>
<A HREF="x35a10.htm">י</A>
- נחמיה פרק
<A HREF="x35b01.htm">א</A>
<A HREF="x35b02.htm">ב</A>
<A HREF="x35b03.htm">ג</A>
<A HREF="x35b04.htm">ד</A>
<A HREF="x35b05.htm">ה</A>
ו
<A HREF="x35b07.htm">ז</A>
<A HREF="x35b08.htm">ח</A>
<A HREF="x35b09.htm">ט</A>
<A HREF="x35b10.htm">י</A>
<A HREF="x35b11.htm">יא</A>
<A HREF="x35b12.htm">יב</A>
<A HREF="x35b13.htm">יג</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x35b06')</SCRIPT></P>
</BODY></HTML>
