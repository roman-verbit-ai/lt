<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - חבקוק</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>חבקוק</H1>

<P><B>א,א</B> המשא אשר חזה, חבקוק הנביא. 
<B>א,ב</B> עד-אנה יהוה שועתי, ולא תשמע:  אזעק אליך חמס, ולא תושיע. 
<B>א,ג</B> למה תראני און ועמל תביט, ושד וחמס לנגדי; ויהי ריב ומדון, ישא. 
<B>א,ד</B> על-כן תפוג תורה, ולא-יצא לנצח משפט:  כי רשע מכתיר את-הצדיק, על-כן יצא משפט מעקל. 
<B>א,ה</B> ראו בגוים והביטו, והתמהו תמהו:  כי-פעל פעל בימיכם, לא תאמינו כי יספר. 
<B>א,ו</B> כי-הנני מקים את-הכשדים, הגוי המר והנמהר; ההולך, למרחבי-ארץ, לרשת, משכנות לא-לו. 
<B>א,ז</B> אים ונורא, הוא; ממנו, משפטו ושאתו יצא. 
<B>א,ח</B> וקלו מנמרים סוסיו, וחדו מזאבי ערב, ופשו, פרשיו; ופרשיו, מרחוק יבאו--יעפו, כנשר חש לאכול. 
<B>א,ט</B> כלה לחמס יבוא, מגמת פניהם קדימה; ויאסף כחול, שבי. 
<B>א,י</B> והוא במלכים יתקלס, ורזנים משחק לו; הוא לכל-מבצר ישחק, ויצבר עפר וילכדה. 
<B>א,יא</B> אז חלף רוח ויעבר, ואשם:  זו כחו, לאלהו. 
<B>א,יב</B> הלוא אתה מקדם, יהוה אלהי קדשי--לא נמות; יהוה למשפט שמתו, וצור להוכיח יסדתו. 
<B>א,יג</B> טהור עינים מראות רע, והביט אל-עמל לא תוכל:  למה תביט, בוגדים--תחריש, בבלע רשע צדיק ממנו. 
<B>א,יד</B> ותעשה אדם, כדגי הים--כרמש, לא-משל בו. 
<B>א,טו</B> כלה, בחכה העלה--יגרהו בחרמו, ויאספהו במכמרתו; על-כן, ישמח ויגיל. 
<B>א,טז</B> על-כן יזבח לחרמו, ויקטר למכמרתו:  כי בהמה שמן חלקו, ומאכלו בראה. 
<B>א,יז</B> העל כן, יריק חרמו; ותמיד להרג גוים, לא יחמול.  {ס}</P>

<P><B>ב,א</B> על-משמרתי אעמדה, ואתיצבה על-מצור; ואצפה, לראות מה-ידבר-בי, ומה אשיב, על-תוכחתי. 
<B>ב,ב</B> ויענני יהוה, ויאמר, כתב חזון, ובאר על-הלחות--למען ירוץ, קורא בו. 
<B>ב,ג</B> כי עוד חזון למועד, ויפח לקץ ולא יכזב; אם-יתמהמה, חכה-לו--כי-בא יבא, לא יאחר. 
<B>ב,ד</B> הנה עפלה, לא-ישרה נפשו בו; וצדיק, באמונתו יחיה.  {ס}</P>

<P><B>ב,ה</B> ואף כי-היין בגד, גבר יהיר ולא ינוה:  אשר הרחיב כשאול נפשו, והוא כמות ולא ישבע, ויאסף אליו כל-הגוים, ויקבץ אליו כל-העמים. 
<B>ב,ו</B> הלוא-אלה כלם, עליו משל ישאו, ומליצה, חידות לו; ויאמר, הוי המרבה לא-לו--עד-מתי, ומכביד עליו עבטיט. 
<B>ב,ז</B> הלוא פתע, יקומו נשכיך, ויקצו, מזעזעיך; והיית למשסות, למו. 
<B>ב,ח</B> כי-אתה שלות גוים רבים, ישלוך כל-יתר עמים; מדמי אדם וחמס-ארץ, קריה וכל-ישבי בה.  {פ}</P>

<P><B>ב,ט</B> הוי, בצע בצע רע--לביתו:  לשום במרום קנו, להנצל מכף-רע. 
<B>ב,י</B> יעצת בשת, לביתך; קצות-עמים רבים, וחוטא נפשך. 
<B>ב,יא</B> כי-אבן, מקיר תזעק; וכפיס, מעץ יעננה.  {פ}</P>

<P><B>ב,יב</B> הוי בנה עיר, בדמים; וכונן קריה, בעולה. 
<B>ב,יג</B> הלוא הנה, מאת יהוה צבאות; וייגעו עמים בדי-אש, ולאמים בדי-ריק יעפו. 
<B>ב,יד</B> כי תמלא הארץ, לדעת את-כבוד יהוה, כמים, יכסו על-ים.  {פ}</P>

<P><B>ב,טו</B> הוי משקה רעהו, מספח חמתך ואף שכר--למען הביט, על-מעוריהם. 
<B>ב,טז</B> שבעת קלון מכבוד, שתה גם-אתה והערל; תסוב עליך, כוס ימין יהוה, וקיקלון, על-כבודך. 
<B>ב,יז</B> כי חמס לבנון יכסך, ושד בהמות יחיתן, מדמי אדם וחמס-ארץ, קריה וכל-ישבי בה. 
<B>ב,יח</B> מה-הועיל פסל, כי פסלו יצרו--מסכה, ומורה שקר:  כי בטח יצר יצרו, עליו, לעשות, אלילים אלמים.  {ס}</P>

<P><B>ב,יט</B> הוי אמר לעץ הקיצה, עורי לאבן דומם; הוא יורה--הנה-הוא תפוש זהב וכסף, וכל-רוח אין בקרבו. 
<B>ב,כ</B> ויהוה, בהיכל קדשו:  הס מפניו, כל-הארץ.  {ס}</P>

<P><B>ג,א</B> תפלה, לחבקוק הנביא--על, שגינות. 
<B>ג,ב</B> יהוה, שמעתי שמעך יראתי--יהוה פעלך בקרב שנים חייהו, בקרב שנים תודיע; ברגז, רחם תזכור. 
<B>ג,ג</B> אלוה מתימן יבוא, וקדוש מהר-פארן סלה; כסה שמים הודו, ותהלתו מלאה הארץ. 
<B>ג,ד</B> ונגה כאור תהיה, קרנים מידו לו; ושם, חביון עזה. 
<B>ג,ה</B> לפניו, ילך דבר; ויצא רשף, לרגליו. 
<B>ג,ו</B> עמד וימדד ארץ, ראה ויתר גוים, ויתפצצו הררי-עד, שחו גבעות עולם; הליכות עולם, לו. 
<B>ג,ז</B> תחת און, ראיתי אהלי כושן; ירגזון, יריעות ארץ מדין. 
<B>ג,ח</B> הבנהרים, חרה יהוה--אם בנהרים אפך, אם-בים עברתך:  כי תרכב על-סוסיך, מרכבתיך ישועה. 
<B>ג,ט</B> עריה תעור קשתך, שבעות מטות אמר סלה; נהרות, תבקע-ארץ. 
<B>ג,י</B> ראוך יחילו הרים, זרם מים עבר; נתן תהום קולו, רום ידיהו נשא. 
<B>ג,יא</B> שמש ירח, עמד זבלה; לאור חציך יהלכו, לנגה ברק חניתך. 
<B>ג,יב</B> בזעם, תצעד-ארץ; באף, תדוש גוים. 
<B>ג,יג</B> יצאת לישע עמך, לישע את-משיחך; מחצת ראש מבית רשע, ערות יסוד עד-צואר סלה.  {פ}</P>

<P><B>ג,יד</B> נקבת במטיו ראש פרזו, יסערו להפיצני; עליצתם, כמו-לאכל עני במסתר. 
<B>ג,טו</B> דרכת בים, סוסיך; חמר, מים רבים. 
<B>ג,טז</B> שמעתי ותרגז בטני, לקול צללו שפתי--יבוא רקב בעצמי, ותחתי ארגז:  אשר אנוח ליום צרה, לעלות לעם יגודנו. 
<B>ג,יז</B> כי-תאנה לא-תפרח, ואין יבול בגפנים--כחש מעשה-זית, ושדמות לא-עשה אכל; גזר ממכלה צאן, ואין בקר ברפתים. 
<B>ג,יח</B> ואני, ביהוה אעלוזה:  אגילה, באלהי ישעי. 
<B>ג,יט</B> יהוה אדני, חילי, וישם רגלי כאילות, ועל במותי ידרכני; למנצח, בנגינותי.  {ש}</P>
</BODY></HTML>
