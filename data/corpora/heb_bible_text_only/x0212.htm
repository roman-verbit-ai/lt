<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - שמות פרק יב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
שמות - <A HREF="x02.htm">הכול</A><BR>פרק
<A HREF="x0201.htm">א</A>
<A HREF="x0202.htm">ב</A>
<A HREF="x0203.htm">ג</A>
<A HREF="x0204.htm">ד</A>
<A HREF="x0205.htm">ה</A>
<A HREF="x0206.htm">ו</A>
<A HREF="x0207.htm">ז</A>
<A HREF="x0208.htm">ח</A>
<A HREF="x0209.htm">ט</A>
<A HREF="x0210.htm">י</A>
<A HREF="x0211.htm">יא</A>
יב
<A HREF="x0213.htm">יג</A>
<A HREF="x0214.htm">יד</A>
<A HREF="x0215.htm">טו</A>
<A HREF="x0216.htm">טז</A>
<A HREF="x0217.htm">יז</A>
<A HREF="x0218.htm">יח</A>
<A HREF="x0219.htm">יט</A>
<A HREF="x0220.htm">כ</A>
<A HREF="x0221.htm">כא</A>
<A HREF="x0222.htm">כב</A>
<A HREF="x0223.htm">כג</A>
<A HREF="x0224.htm">כד</A>
<A HREF="x0225.htm">כה</A>
<A HREF="x0226.htm">כו</A>
<A HREF="x0227.htm">כז</A>
<A HREF="x0228.htm">כח</A>
<A HREF="x0229.htm">כט</A>
<A HREF="x0230.htm">ל</A>
<A HREF="x0231.htm">לא</A>
<A HREF="x0232.htm">לב</A>
<A HREF="x0233.htm">לג</A>
<A HREF="x0234.htm">לד</A>
<A HREF="x0235.htm">לה</A>
<A HREF="x0236.htm">לו</A>
<A HREF="x0237.htm">לז</A>
<A HREF="x0238.htm">לח</A>
<A HREF="x0239.htm">לט</A>
<A HREF="x0240.htm">מ</A>
</P>
<HR>

<H1>שמות פרק יב</H1>

<A NAME="1"> </A>
<P><B>א</B> ויאמר יהוה אל-משה ואל-אהרן, בארץ מצרים לאמר. 
<A NAME="2"> </A>
<B>ב</B> החדש הזה לכם, ראש חדשים:  ראשון הוא לכם, לחדשי השנה. 
<A NAME="3"> </A>
<B>ג</B> דברו, אל-כל-עדת ישראל לאמר, בעשר, לחדש הזה:  ויקחו להם, איש שה לבית-אבת--שה לבית. 
<A NAME="4"> </A>
<B>ד</B> ואם-ימעט הבית, מהיות משה--ולקח הוא ושכנו הקרב אל-ביתו, במכסת נפשת:  איש לפי אכלו, תכסו על-השה. 
<A NAME="5"> </A>
<B>ה</B> שה תמים זכר בן-שנה, יהיה לכם; מן-הכבשים ומן-העזים, תקחו. 
<A NAME="6"> </A>
<B>ו</B> והיה לכם למשמרת, עד ארבעה עשר יום לחדש הזה; ושחטו אתו, כל קהל עדת-ישראל--בין הערבים. 
<A NAME="7"> </A>
<B>ז</B> ולקחו, מן-הדם, ונתנו על-שתי המזוזת, ועל-המשקוף--על, הבתים, אשר-יאכלו אתו, בהם. 
<A NAME="8"> </A>
<B>ח</B> ואכלו את-הבשר, בלילה הזה:  צלי-אש ומצות, על-מררים יאכלהו. 
<A NAME="9"> </A>
<B>ט</B> אל-תאכלו ממנו נא, ובשל מבשל במים:  כי אם-צלי-אש, ראשו על-כרעיו ועל-קרבו. 
<A NAME="10"> </A>
<B>י</B> ולא-תותירו ממנו, עד-בקר; והנתר ממנו עד-בקר, באש תשרפו. 
<A NAME="11"> </A>
<B>יא</B> וככה, תאכלו אתו--מתניכם חגרים, נעליכם ברגליכם ומקלכם בידכם; ואכלתם אתו בחפזון, פסח הוא ליהוה. 
<A NAME="12"> </A>
<B>יב</B> ועברתי בארץ-מצרים, בלילה הזה, והכיתי כל-בכור בארץ מצרים, מאדם ועד-בהמה; ובכל-אלהי מצרים אעשה שפטים, אני יהוה. 
<A NAME="13"> </A>
<B>יג</B> והיה הדם לכם לאת, על הבתים אשר אתם שם, וראיתי את-הדם, ופסחתי עלכם; ולא-יהיה בכם נגף למשחית, בהכתי בארץ מצרים. 
<A NAME="14"> </A>
<B>יד</B> והיה היום הזה לכם לזכרון, וחגתם אתו חג ליהוה:  לדרתיכם, חקת עולם תחגהו. 
<A NAME="15"> </A>
<B>טו</B> שבעת ימים, מצות תאכלו--אך ביום הראשון, תשביתו שאר מבתיכם:  כי כל-אכל חמץ, ונכרתה הנפש ההוא מישראל--מיום הראשן, עד-יום השבעי. 
<A NAME="16"> </A>
<B>טז</B> וביום הראשון, מקרא-קדש, וביום השביעי, מקרא-קדש יהיה לכם:  כל-מלאכה, לא-יעשה בהם--אך אשר יאכל לכל-נפש, הוא לבדו יעשה לכם. 
<A NAME="17"> </A>
<B>יז</B> ושמרתם, את-המצות, כי בעצם היום הזה, הוצאתי את-צבאותיכם מארץ מצרים; ושמרתם את-היום הזה, לדרתיכם--חקת עולם. 
<A NAME="18"> </A>
<B>יח</B> בראשן בארבעה עשר יום לחדש, בערב, תאכלו, מצת:  עד יום האחד ועשרים, לחדש--בערב. 
<A NAME="19"> </A>
<B>יט</B> שבעת ימים--שאר, לא ימצא בבתיכם:  כי כל-אכל מחמצת, ונכרתה הנפש ההוא מעדת ישראל--בגר, ובאזרח הארץ. 
<A NAME="20"> </A>
<B>כ</B> כל-מחמצת, לא תאכלו; בכל, מושבתיכם, תאכלו, מצות.  {פ}</P>
<A NAME="21"> </A>
<P><B>כא</B> ויקרא משה לכל-זקני ישראל, ויאמר אלהם:  משכו, וקחו לכם צאן למשפחתיכם--ושחטו הפסח. 
<A NAME="22"> </A>
<B>כב</B> ולקחתם אגדת אזוב, וטבלתם בדם אשר-בסף, והגעתם אל-המשקוף ואל-שתי המזוזת, מן-הדם אשר בסף; ואתם, לא תצאו איש מפתח-ביתו--עד-בקר. 
<A NAME="23"> </A>
<B>כג</B> ועבר יהוה, לנגף את-מצרים, וראה את-הדם על-המשקוף, ועל שתי המזוזת; ופסח יהוה, על-הפתח, ולא יתן המשחית, לבא אל-בתיכם לנגף. 
<A NAME="24"> </A>
<B>כד</B> ושמרתם, את-הדבר הזה, לחק-לך ולבניך, עד-עולם. 
<A NAME="25"> </A>
<B>כה</B> והיה כי-תבאו אל-הארץ, אשר יתן יהוה לכם--כאשר דבר; ושמרתם, את-העבדה הזאת. 
<A NAME="26"> </A>
<B>כו</B> והיה, כי-יאמרו אליכם בניכם:  מה העבדה הזאת, לכם. 
<A NAME="27"> </A>
<B>כז</B> ואמרתם זבח-פסח הוא ליהוה, אשר פסח על-בתי בני-ישראל במצרים, בנגפו את-מצרים, ואת-בתינו הציל; ויקד העם, וישתחוו. 
<A NAME="28"> </A>
<B>כח</B> וילכו ויעשו, בני ישראל:  כאשר צוה יהוה את-משה ואהרן, כן עשו.  {ס}</P>
<A NAME="29"> </A>
<P><B>כט</B> ויהי בחצי הלילה, ויהוה הכה כל-בכור בארץ מצרים, מבכר פרעה הישב על-כסאו, עד בכור השבי אשר בבית הבור; וכל, בכור בהמה. 
<A NAME="30"> </A>
<B>ל</B> ויקם פרעה לילה, הוא וכל-עבדיו וכל-מצרים, ותהי צעקה גדלה, במצרים:  כי-אין בית, אשר אין-שם מת. 
<A NAME="31"> </A>
<B>לא</B> ויקרא למשה ולאהרן לילה, ויאמר קומו צאו מתוך עמי--גם-אתם, גם-בני ישראל; ולכו עבדו את-יהוה, כדברכם. 
<A NAME="32"> </A>
<B>לב</B> גם-צאנכם גם-בקרכם קחו כאשר דברתם, ולכו; וברכתם, גם-אתי. 
<A NAME="33"> </A>
<B>לג</B> ותחזק מצרים על-העם, למהר לשלחם מן-הארץ:  כי אמרו, כלנו מתים. 
<A NAME="34"> </A>
<B>לד</B> וישא העם את-בצקו, טרם יחמץ; משארתם צררת בשמלתם, על-שכמם. 
<A NAME="35"> </A>
<B>לה</B> ובני-ישראל עשו, כדבר משה; וישאלו, ממצרים, כלי-כסף וכלי זהב, ושמלת. 
<A NAME="36"> </A>
<B>לו</B> ויהוה נתן את-חן העם, בעיני מצרים--וישאלום; וינצלו, את-מצרים.  {פ}</P>
<A NAME="37"> </A>
<P><B>לז</B> ויסעו בני-ישראל מרעמסס, סכתה, כשש-מאות אלף רגלי הגברים, לבד מטף. 
<A NAME="38"> </A>
<B>לח</B> וגם-ערב רב, עלה אתם, וצאן ובקר, מקנה כבד מאד. 
<A NAME="39"> </A>
<B>לט</B> ויאפו את-הבצק אשר הוציאו ממצרים, עגת מצות--כי לא חמץ:  כי-גרשו ממצרים, ולא יכלו להתמהמה, וגם-צדה, לא-עשו להם. 
<A NAME="40"> </A>
<B>מ</B> ומושב בני ישראל, אשר ישבו במצרים--שלשים שנה, וארבע מאות שנה. 
<A NAME="41"> </A>
<B>מא</B> ויהי, מקץ שלשים שנה, וארבע מאות, שנה; ויהי, בעצם היום הזה, יצאו כל-צבאות יהוה, מארץ מצרים. 
<A NAME="42"> </A>
<B>מב</B> ליל שמרים הוא ליהוה, להוציאם מארץ מצרים:  הוא-הלילה הזה ליהוה, שמרים לכל-בני ישראל לדרתם.  {פ}</P>
<A NAME="43"> </A>
<P><B>מג</B> ויאמר יהוה אל-משה ואהרן, זאת חקת הפסח:  כל-בן-נכר, לא-יאכל בו. 
<A NAME="44"> </A>
<B>מד</B> וכל-עבד איש, מקנת-כסף--ומלתה אתו, אז יאכל בו. 
<A NAME="45"> </A>
<B>מה</B> תושב ושכיר, לא-יאכל בו. 
<A NAME="46"> </A>
<B>מו</B> בבית אחד יאכל, לא-תוציא מן-הבית מן-הבשר חוצה; ועצם, לא תשברו-בו. 
<A NAME="47"> </A>
<B>מז</B> כל-עדת ישראל, יעשו אתו. 
<A NAME="48"> </A>
<B>מח</B> וכי-יגור אתך גר, ועשה פסח ליהוה--המול לו כל-זכר ואז יקרב לעשתו, והיה כאזרח הארץ; וכל-ערל, לא-יאכל בו. 
<A NAME="49"> </A>
<B>מט</B> תורה אחת, יהיה לאזרח, ולגר, הגר בתוככם. 
<A NAME="50"> </A>
<B>נ</B> ויעשו, כל-בני ישראל:  כאשר צוה יהוה את-משה ואת-אהרן, כן עשו.  {ס}</P>
<A NAME="51"> </A>
<P><B>נא</B> ויהי, בעצם היום הזה:  הוציא יהוה את-בני ישראל, מארץ מצרים--על-צבאתם.  {פ}</P>

<HR>
<P CLASS=s>
<A HREF="x0.htm">תנ"ך</A> -
שמות - <A HREF="x02.htm">הכול</A><BR>פרק
<A HREF="x0201.htm">א</A>
<A HREF="x0202.htm">ב</A>
<A HREF="x0203.htm">ג</A>
<A HREF="x0204.htm">ד</A>
<A HREF="x0205.htm">ה</A>
<A HREF="x0206.htm">ו</A>
<A HREF="x0207.htm">ז</A>
<A HREF="x0208.htm">ח</A>
<A HREF="x0209.htm">ט</A>
<A HREF="x0210.htm">י</A>
<A HREF="x0211.htm">יא</A>
יב
<A HREF="x0213.htm">יג</A>
<A HREF="x0214.htm">יד</A>
<A HREF="x0215.htm">טו</A>
<A HREF="x0216.htm">טז</A>
<A HREF="x0217.htm">יז</A>
<A HREF="x0218.htm">יח</A>
<A HREF="x0219.htm">יט</A>
<A HREF="x0220.htm">כ</A>
<A HREF="x0221.htm">כא</A>
<A HREF="x0222.htm">כב</A>
<A HREF="x0223.htm">כג</A>
<A HREF="x0224.htm">כד</A>
<A HREF="x0225.htm">כה</A>
<A HREF="x0226.htm">כו</A>
<A HREF="x0227.htm">כז</A>
<A HREF="x0228.htm">כח</A>
<A HREF="x0229.htm">כט</A>
<A HREF="x0230.htm">ל</A>
<A HREF="x0231.htm">לא</A>
<A HREF="x0232.htm">לב</A>
<A HREF="x0233.htm">לג</A>
<A HREF="x0234.htm">לד</A>
<A HREF="x0235.htm">לה</A>
<A HREF="x0236.htm">לו</A>
<A HREF="x0237.htm">לז</A>
<A HREF="x0238.htm">לח</A>
<A HREF="x0239.htm">לט</A>
<A HREF="x0240.htm">מ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0212')</SCRIPT></P>
</BODY></HTML>
