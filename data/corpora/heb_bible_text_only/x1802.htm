<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - מיכה פרק ב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
מיכה - <A HREF="x18.htm">הכול</A><BR>פרק
<A HREF="x1801.htm">א</A>
ב
<A HREF="x1803.htm">ג</A>
<A HREF="x1804.htm">ד</A>
<A HREF="x1805.htm">ה</A>
<A HREF="x1806.htm">ו</A>
<A HREF="x1807.htm">ז</A>
</P>
<HR>

<H1>מיכה פרק ב</H1>

<A NAME="1"> </A>
<P><B>א</B> הוי חשבי-און ופעלי רע, על-משכבותם; באור הבקר יעשוה, כי יש-לאל ידם. 
<A NAME="2"> </A>
<B>ב</B> וחמדו שדות וגזלו, ובתים ונשאו; ועשקו גבר וביתו, ואיש ונחלתו.  {פ}</P>
<A NAME="3"> </A>
<P><B>ג</B> לכן, כה אמר יהוה, הנני חשב על-המשפחה הזאת, רעה:  אשר לא-תמישו משם צוארתיכם, ולא תלכו רומה--כי עת רעה, היא. 
<A NAME="4"> </A>
<B>ד</B> ביום ההוא ישא עליכם משל, ונהה נהי נהיה אמר שדוד נשדנו--חלק עמי, ימיר; איך ימיש לי, לשובב שדינו יחלק. 
<A NAME="5"> </A>
<B>ה</B> לכן לא-יהיה לך, משליך חבל בגורל, בקהל, יהוה. 
<A NAME="6"> </A>
<B>ו</B> אל-תטפו, יטיפון; לא-יטפו לאלה, לא יסג כלמות. 
<A NAME="7"> </A>
<B>ז</B> האמור בית-יעקב, הקצר רוח יהוה--אם-אלה, מעלליו; הלוא דברי ייטיבו, עם הישר הלך. 
<A NAME="8"> </A>
<B>ח</B> ואתמול, עמי לאויב יקומם, ממול שלמה, אדר תפשטון; מעברים בטח, שובי מלחמה. 
<A NAME="9"> </A>
<B>ט</B> נשי עמי תגרשון, מבית תענגיה; מעל, עלליה, תקחו הדרי, לעולם. 
<A NAME="10"> </A>
<B>י</B> קומו ולכו, כי לא-זאת המנוחה; בעבור טמאה תחבל, וחבל נמרץ. 
<A NAME="11"> </A>
<B>יא</B> לו-איש הלך רוח, ושקר כזב, אטף לך, ליין ולשכר; והיה מטיף, העם הזה. 
<A NAME="12"> </A>
<B>יב</B> אסף אאסף יעקב כלך, קבץ אקבץ שארית ישראל--יחד אשימנו, כצאן בצרה:  כעדר בתוך הדברו, תהימנה מאדם. 
<A NAME="13"> </A>
<B>יג</B> עלה הפרץ, לפניהם--פרצו ויעברו, שער ויצאו בו; ויעבר מלכם לפניהם, ויהוה בראשם.  {פ}</P>

<HR>
<P CLASS=s>
<A HREF="x0.htm">תנ"ך</A> -
מיכה - <A HREF="x18.htm">הכול</A><BR>פרק
<A HREF="x1801.htm">א</A>
ב
<A HREF="x1803.htm">ג</A>
<A HREF="x1804.htm">ד</A>
<A HREF="x1805.htm">ה</A>
<A HREF="x1806.htm">ו</A>
<A HREF="x1807.htm">ז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x1802')</SCRIPT></P>
</BODY></HTML>
