<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - עמוס</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>עמוס</H1>

<P><B>א,א</B> דברי עמוס, אשר-היה בנקדים מתקוע:  אשר חזה על-ישראל בימי עזיה מלך-יהודה, ובימי ירבעם בן-יואש מלך ישראל--שנתים, לפני הרעש. 
<B>א,ב</B> ויאמר--יהוה מציון ישאג, ומירושלם יתן קולו; ואבלו נאות הרעים, ויבש ראש הכרמל.  {פ}</P>

<P><B>א,ג</B> כה, אמר יהוה, על-שלשה פשעי דמשק, ועל-ארבעה לא אשיבנו:  על-דושם בחרצות הברזל, את-הגלעד. 
<B>א,ד</B> ושלחתי אש, בבית חזאל; ואכלה, ארמנות בן-הדד. 
<B>א,ה</B> ושברתי, בריח דמשק, והכרתי יושב מבקעת-און, ותומך שבט מבית עדן; וגלו עם-ארם קירה, אמר יהוה.  {פ}</P>

<P><B>א,ו</B> כה, אמר יהוה, על-שלשה פשעי עזה, ועל-ארבעה לא אשיבנו:  על-הגלותם גלות שלמה, להסגיר לאדום. 
<B>א,ז</B> ושלחתי אש, בחומת עזה; ואכלה, ארמנתיה. 
<B>א,ח</B> והכרתי יושב מאשדוד, ותומך שבט מאשקלון; והשיבותי ידי על-עקרון, ואבדו שארית פלשתים--אמר, אדני יהוה.  {פ}</P>

<P><B>א,ט</B> כה, אמר יהוה, על-שלשה פשעי-צר, ועל-ארבעה לא אשיבנו:  על-הסגירם גלות שלמה, לאדום, ולא זכרו, ברית אחים. 
<B>א,י</B> ושלחתי אש, בחומת צר; ואכלה, ארמנותיה.  {פ}</P>

<P><B>א,יא</B> כה, אמר יהוה, על-שלשה פשעי אדום, ועל-ארבעה לא אשיבנו:  על-רדפו בחרב אחיו, ושחת רחמיו, ויטרף לעד אפו, ועברתו שמרה נצח. 
<B>א,יב</B> ושלחתי אש, בתימן; ואכלה, ארמנות בצרה.  {פ}</P>

<P><B>א,יג</B> כה, אמר יהוה, על-שלשה פשעי בני-עמון, ועל-ארבעה לא אשיבנו:  על-בקעם הרות הגלעד, למען הרחיב את-גבולם. 
<B>א,יד</B> והצתי אש בחומת רבה, ואכלה ארמנותיה; בתרועה ביום מלחמה, בסער ביום סופה. 
<B>א,טו</B> והלך מלכם, בגולה; הוא ושריו יחדו, אמר יהוה.  {פ}</P>

<P><B>ב,א</B> כה, אמר יהוה, על-שלשה פשעי מואב, ועל-ארבעה לא אשיבנו:  על-שרפו עצמות מלך-אדום, לשיד. 
<B>ב,ב</B> ושלחתי-אש במואב, ואכלה ארמנות הקריות; ומת בשאון מואב, בתרועה בקול שופר. 
<B>ב,ג</B> והכרתי שופט, מקרבה; וכל-שריה אהרוג עמו, אמר יהוה.  {פ}</P>

<P><B>ב,ד</B> כה, אמר יהוה, על-שלשה פשעי יהודה, ועל-ארבעה לא אשיבנו:  על-מאסם את-תורת יהוה, וחקיו לא שמרו, ויתעום כזביהם, אשר-הלכו אבותם אחריהם. 
<B>ב,ה</B> ושלחתי אש, ביהודה; ואכלה, ארמנות ירושלם.  {פ}</P>

<P><B>ב,ו</B> כה, אמר יהוה, על-שלשה פשעי ישראל, ועל-ארבעה לא אשיבנו:  על-מכרם בכסף צדיק, ואביון בעבור נעלים. 
<B>ב,ז</B> השאפים על-עפר-ארץ בראש דלים, ודרך ענוים יטו; ואיש ואביו, ילכו אל-הנערה, למען חלל, את-שם קדשי. 
<B>ב,ח</B> ועל-בגדים חבלים יטו, אצל כל-מזבח; ויין ענושים ישתו, בית אלהיהם. 
<B>ב,ט</B> ואנכי השמדתי את-האמרי, מפניהם, אשר כגבה ארזים גבהו, וחסן הוא כאלונים; ואשמיד פריו ממעל, ושרשיו מתחת. 
<B>ב,י</B> ואנכי העליתי אתכם, מארץ מצרים; ואולך אתכם במדבר ארבעים שנה, לרשת את-ארץ האמרי. 
<B>ב,יא</B> ואקים מבניכם לנביאים, ומבחוריכם לנזרים; האף אין-זאת בני ישראל, נאם-יהוה. 
<B>ב,יב</B> ותשקו את-הנזרים, יין; ועל-הנביאים צויתם לאמר, לא תנבאו. 
<B>ב,יג</B> הנה אנכי מעיק, תחתיכם, כאשר תעיק העגלה, המלאה לה עמיר. 
<B>ב,יד</B> ואבד מנוס מקל, וחזק לא-יאמץ כחו; וגבור, לא-ימלט נפשו. 
<B>ב,טו</B> ותפש הקשת לא יעמד, וקל ברגליו לא ימלט; ורכב הסוס, לא ימלט נפשו. 
<B>ב,טז</B> ואמיץ לבו, בגבורים--ערום ינוס ביום-ההוא, נאם-יהוה.  {פ}</P>

<P><B>ג,א</B> שמעו את-הדבר הזה, אשר דבר יהוה עליכם--בני ישראל:  על כל-המשפחה, אשר העליתי מארץ מצרים לאמר. 
<B>ג,ב</B> רק אתכם ידעתי, מכל משפחות האדמה; על-כן אפקד עליכם, את כל-עונתיכם. 
<B>ג,ג</B> הילכו שנים, יחדו, בלתי, אם-נועדו. 
<B>ג,ד</B> הישאג אריה ביער, וטרף אין לו; היתן כפיר קולו ממענתו, בלתי אם-לכד. 
<B>ג,ה</B> התפל צפור על-פח הארץ, ומוקש אין לה; היעלה-פח, מן-האדמה, ולכוד, לא ילכוד. 
<B>ג,ו</B> אם-יתקע שופר בעיר, ועם לא יחרדו; אם-תהיה רעה בעיר, ויהוה לא עשה. 
<B>ג,ז</B> כי לא יעשה אדני יהוה, דבר, כי אם-גלה סודו, אל-עבדיו הנביאים. 
<B>ג,ח</B> אריה שאג, מי לא יירא; אדני יהוה דבר, מי לא ינבא. 
<B>ג,ט</B> השמיעו על-ארמנות באשדוד, ועל-ארמנות בארץ מצרים; ואמרו, האספו על-הרי שמרון, וראו מהומת רבות בתוכה, ועשוקים בקרבה. 
<B>ג,י</B> ולא-ידעו עשות-נכחה, נאם-יהוה; האוצרים חמס ושד, בארמנותיהם.  {פ}</P>

<P><B>ג,יא</B> לכן, כה אמר אדני יהוה, צר, וסביב הארץ; והוריד ממך עזך, ונבזו ארמנותיך. 
<B>ג,יב</B> כה, אמר יהוה, כאשר יציל הרעה מפי הארי שתי כרעים, או בדל-אזן--כן ינצלו בני ישראל, הישבים בשמרון, בפאת מטה, ובדמשק ערש. 
<B>ג,יג</B> שמעו והעידו, בבית יעקב--נאם-אדני יהוה, אלהי הצבאות. 
<B>ג,יד</B> כי, ביום פקדי פשעי-ישראל--עליו:  ופקדתי, על-מזבחות בית-אל, ונגדעו קרנות המזבח, ונפלו לארץ. 
<B>ג,טו</B> והכיתי בית-החרף, על-בית הקיץ; ואבדו בתי השן, וספו בתים רבים--נאם-יהוה.  {ס}</P>

<P><B>ד,א</B> שמעו הדבר הזה, פרות הבשן אשר בהר שמרון, העשקות דלים, הרצצות אביונים; האמרת לאדניהם, הביאה ונשתה. 
<B>ד,ב</B> נשבע אדני יהוה בקדשו, כי הנה ימים באים עליכם; ונשא אתכם בצנות, ואחריתכן בסירות דוגה. 
<B>ד,ג</B> ופרצים תצאנה, אשה נגדה; והשלכתנה ההרמונה, נאם-יהוה. 
<B>ד,ד</B> באו בית-אל ופשעו, הגלגל הרבו לפשע; והביאו לבקר זבחיכם, לשלשת ימים מעשרתיכם. 
<B>ד,ה</B> וקטר מחמץ תודה, וקראו נדבות השמיעו:  כי כן אהבתם בני ישראל, נאם אדני יהוה. 
<B>ד,ו</B> וגם-אני נתתי לכם נקיון שנים, בכל-עריכם, וחסר לחם, בכל מקומתיכם; ולא-שבתם עדי, נאם-יהוה. 
<B>ד,ז</B> וגם אנכי מנעתי מכם את-הגשם, בעוד שלשה חדשים לקציר, והמטרתי על-עיר אחת, ועל-עיר אחת לא אמטיר; חלקה אחת תמטר, וחלקה אשר-לא-תמטיר עליה תיבש. 
<B>ד,ח</B> ונעו שתים שלש ערים אל-עיר אחת, לשתות מים--ולא ישבעו; ולא-שבתם עדי, נאם-יהוה. 
<B>ד,ט</B> הכיתי אתכם, בשדפון ובירקון--הרבות גנותיכם וכרמיכם ותאניכם וזיתיכם, יאכל הגזם; ולא-שבתם עדי, נאם-יהוה.  {ס}</P>

<P><B>ד,י</B> שלחתי בכם דבר, בדרך מצרים--הרגתי בחרב בחוריכם, עם שבי סוסיכם; ואעלה באש מחניכם, ובאפכם, ולא-שבתם עדי, נאם-יהוה. 
<B>ד,יא</B> הפכתי בכם, כמהפכת אלהים את-סדם ואת-עמרה, ותהיו, כאוד מצל משרפה; ולא-שבתם עדי, נאם-יהוה. 
<B>ד,יב</B> לכן, כה אעשה-לך ישראל:  עקב כי-זאת אעשה-לך, הכון לקראת-אלהיך ישראל. 
<B>ד,יג</B> כי הנה יוצר הרים וברא רוח, ומגיד לאדם מה-שחו, עשה שחר עיפה, ודרך על-במתי ארץ--יהוה אלהי-צבאות, שמו.  {פ}</P>

<P><B>ה,א</B> שמעו את-הדבר הזה, אשר אנכי נשא עליכם קינה--בית ישראל. 
<B>ה,ב</B> נפלה לא-תוסיף קום, בתולת ישראל; נטשה על-אדמתה, אין מקימה. 
<B>ה,ג</B> כי כה אמר אדני יהוה, העיר היצאת אלף תשאיר מאה; והיוצאת מאה תשאיר עשרה, לבית ישראל. 
<B>ה,ד</B> כי כה אמר יהוה, לבית ישראל:  דרשוני, וחיו. 
<B>ה,ה</B> ואל-תדרשו, בית-אל, והגלגל לא תבאו, ובאר שבע לא תעברו:  כי הגלגל גלה יגלה, ובית-אל יהיה לאון. 
<B>ה,ו</B> דרשו את-יהוה, וחיו:  פן-יצלח כאש בית יוסף, ואכלה ואין-מכבה לבית-אל. 
<B>ה,ז</B> ההפכים ללענה, משפט; וצדקה, לארץ הניחו. 
<B>ה,ח</B> עשה כימה וכסיל, והפך לבקר צלמות, ויום, לילה החשיך; הקורא למי-הים, וישפכם על-פני הארץ--יהוה שמו. 
<B>ה,ט</B> המבליג שד, על-עז; ושד, על-מבצר יבוא. 
<B>ה,י</B> שנאו בשער, מוכיח; ודבר תמים, יתעבו. 
<B>ה,יא</B> לכן יען בושסכם על-דל, ומשאת-בר תקחו ממנו--בתי גזית בניתם, ולא-תשבו בם; כרמי-חמד נטעתם, ולא תשתו את-יינם. 
<B>ה,יב</B> כי ידעתי רבים פשעיכם, ועצמים חטאתיכם; צררי צדיק לקחי כפר, ואביונים בשער הטו. 
<B>ה,יג</B> לכן, המשכיל בעת ההיא--ידם:  כי עת רעה, היא. 
<B>ה,יד</B> דרשו-טוב ואל-רע, למען תחיו; ויהי-כן יהוה אלהי-צבאות, אתכם--כאשר אמרתם. 
<B>ה,טו</B> שנאו-רע ואהבו טוב, והציגו בשער משפט; אולי, יחנן יהוה אלהי-צבאות--שארית יוסף.  {ס}</P>

<P><B>ה,טז</B> לכן כה-אמר יהוה אלהי צבאות, אדני, בכל-רחבות מספד, ובכל-חוצות יאמרו הו-הו; וקראו אכר אל-אבל, ומספד אל-יודעי נהי. 
<B>ה,יז</B> ובכל-כרמים, מספד:  כי-אעבר בקרבך, אמר יהוה.  {פ}</P>

<P><B>ה,יח</B> הוי המתאוים, את-יום יהוה:  למה-זה לכם יום יהוה, הוא-חשך ולא-אור. 
<B>ה,יט</B> כאשר ינוס איש מפני הארי, ופגעו הדב; ובא הבית--וסמך ידו על-הקיר, ונשכו הנחש. 
<B>ה,כ</B> הלא-חשך יום יהוה, ולא-אור; ואפל, ולא-נגה לו. 
<B>ה,כא</B> שנאתי מאסתי, חגיכם; ולא אריח, בעצרתיכם. 
<B>ה,כב</B> כי אם-תעלו-לי עלות ומנחתיכם, לא ארצה; ושלם מריאיכם, לא אביט. 
<B>ה,כג</B> הסר מעלי, המון שריך; וזמרת נבליך, לא אשמע. 
<B>ה,כד</B> ויגל כמים, משפט; וצדקה, כנחל איתן. 
<B>ה,כה</B> הזבחים ומנחה הגשתם-לי במדבר, ארבעים שנה--בית ישראל. 
<B>ה,כו</B> ונשאתם, את סכות מלככם, ואת, כיון צלמיכם--כוכב, אלהיכם, אשר עשיתם, לכם. 
<B>ה,כז</B> והגליתי אתכם, מהלאה לדמשק:  אמר יהוה אלהי-צבאות, שמו.  {פ}</P>

<P><B>ו,א</B> הוי השאננים בציון, והבטחים בהר שמרון; נקבי ראשית הגוים, ובאו להם בית ישראל. 
<B>ו,ב</B> עברו כלנה וראו, ולכו משם חמת רבה; ורדו גת-פלשתים, הטובים מן-הממלכות האלה--אם-רב גבולם, מגבלכם. 
<B>ו,ג</B> המנדים, ליום רע; ותגשון, שבת חמס. 
<B>ו,ד</B> השכבים על-מטות שן, וסרחים על-ערשותם; ואכלים כרים מצאן, ועגלים מתוך מרבק. 
<B>ו,ה</B> הפרטים, על-פי הנבל, כדויד, חשבו להם כלי-שיר. 
<B>ו,ו</B> השתים במזרקי יין, וראשית שמנים ימשחו; ולא נחלו, על-שבר יוסף. 
<B>ו,ז</B> לכן עתה יגלו, בראש גלים; וסר, מרזח סרוחים. 
<B>ו,ח</B> נשבע אדני יהוה בנפשו, נאם-יהוה אלהי צבאות, מתאב אנכי את-גאון יעקב, וארמנתיו שנאתי; והסגרתי, עיר ומלאה. 
<B>ו,ט</B> והיה, אם-יותרו עשרה אנשים בבית אחד--ומתו. 
<B>ו,י</B> ונשאו דודו ומסרפו, להוציא עצמים מן-הבית, ואמר לאשר בירכתי הבית העוד עמך, ואמר אפס; ואמר הס, כי לא להזכיר בשם יהוה.  {ס}</P>

<P><B>ו,יא</B> כי-הנה יהוה מצוה, והכה הבית הגדול רסיסים; והבית הקטן, בקעים. 
<B>ו,יב</B> הירצון בסלע סוסים, אם-יחרוש בבקרים:  כי-הפכתם לראש משפט, ופרי צדקה ללענה. 
<B>ו,יג</B> השמחים, ללא דבר:  האמרים--הלוא בחזקנו, לקחנו לנו קרנים. 
<B>ו,יד</B> כי הנני מקים עליכם בית ישראל, נאם-יהוה אלהי הצבאות--גוי; ולחצו אתכם מלבוא חמת, עד-נחל הערבה.  {פ}</P>

<P><B>ז,א</B> כה הראני, אדני יהוה, והנה יוצר גבי, בתחלת עלות הלקש; והנה-לקש--אחר, גזי המלך. 
<B>ז,ב</B> והיה, אם-כלה לאכול את-עשב הארץ, ואמר אדני יהוה סלח-נא, מי יקום יעקב:  כי קטן, הוא. 
<B>ז,ג</B> נחם יהוה, על-זאת:  לא תהיה, אמר יהוה. 
<B>ז,ד</B> כה הראני אדני יהוה, והנה קרא לרב באש אדני יהוה; ותאכל את-תהום רבה, ואכלה את-החלק. 
<B>ז,ה</B> ואמר, אדני יהוה חדל-נא--מי יקום, יעקב:  כי קטן, הוא. 
<B>ז,ו</B> נחם יהוה, על-זאת; גם-היא לא תהיה, אמר אדני יהוה.  {פ}</P>

<P><B>ז,ז</B> כה הראני, והנה אדני נצב על-חומת אנך; ובידו, אנך. 
<B>ז,ח</B> ויאמר יהוה אלי, מה-אתה ראה עמוס, ואמר, אנך; ויאמר אדני, הנני שם אנך בקרב עמי ישראל--לא-אוסיף עוד, עבור לו. 
<B>ז,ט</B> ונשמו במות ישחק, ומקדשי ישראל יחרבו; וקמתי על-בית ירבעם, בחרב.  {ס}</P>

<P><B>ז,י</B> וישלח, אמציה כהן בית-אל, אל-ירבעם מלך-ישראל, לאמר:  קשר עליך עמוס, בקרב בית ישראל--לא-תוכל הארץ, להכיל את-כל-דבריו. 
<B>ז,יא</B> כי-כה אמר עמוס, בחרב ימות ירבעם; וישראל--גלה יגלה, מעל אדמתו.  {ס}</P>

<P><B>ז,יב</B> ויאמר אמציה, אל-עמוס, חזה, לך ברח-לך אל-ארץ יהודה; ואכל-שם לחם, ושם תנבא. 
<B>ז,יג</B> ובית-אל, לא-תוסיף עוד להנבא:  כי מקדש-מלך הוא, ובית ממלכה הוא. 
<B>ז,יד</B> ויען עמוס, ויאמר אל-אמציה, לא-נביא אנכי, ולא בן-נביא אנכי:  כי-בוקר אנכי, ובולס שקמים. 
<B>ז,טו</B> ויקחני יהוה, מאחרי הצאן; ויאמר אלי יהוה, לך הנבא אל-עמי ישראל. 
<B>ז,טז</B> ועתה, שמע דבר-יהוה:  אתה אמר, לא תנבא על-ישראל, ולא תטיף, על-בית ישחק. 
<B>ז,יז</B> לכן כה-אמר יהוה, אשתך בעיר תזנה ובניך ובנתיך בחרב יפלו, ואדמתך, בחבל תחלק; ואתה, על-אדמה טמאה תמות, וישראל, גלה יגלה מעל אדמתו.  {פ}</P>

<P><B>ח,א</B> כה הראני, אדני יהוה; והנה, כלוב קיץ. 
<B>ח,ב</B> ויאמר, מה-אתה ראה עמוס, ואמר, כלוב קיץ; ויאמר יהוה אלי, בא הקץ אל-עמי ישראל--לא-אוסיף עוד, עבור לו. 
<B>ח,ג</B> והילילו שירות היכל, ביום ההוא--נאם, אדני יהוה:  רב הפגר, בכל-מקום השליך הס.  {פ}</P>

<P><B>ח,ד</B> שמעו-זאת, השאפים אביון; ולשבית, ענוי- (עניי-) ארץ. 
<B>ח,ה</B> לאמר, מתי יעבר החדש ונשבירה שבר, והשבת, ונפתחה-בר--להקטין איפה ולהגדיל שקל, ולעות מאזני מרמה. 
<B>ח,ו</B> לקנות בכסף דלים, ואביון בעבור נעלים; ומפל בר, נשביר. 
<B>ח,ז</B> נשבע יהוה, בגאון יעקב; אם-אשכח לנצח, כל-מעשיהם. 
<B>ח,ח</B> העל זאת לא-תרגז הארץ, ואבל כל-יושב בה; ועלתה כאר כלה, ונגרשה ונשקה (ונשקעה) כיאור מצרים.  {פ}</P>

<P><B>ח,ט</B> והיה ביום ההוא, נאם אדני יהוה, והבאתי השמש, בצהרים; והחשכתי לארץ, ביום אור. 
<B>ח,י</B> והפכתי חגיכם לאבל, וכל-שיריכם לקינה, והעליתי על-כל-מתנים שק, ועל-כל-ראש קרחה; ושמתיה כאבל יחיד, ואחריתה כיום מר.  {פ}</P>

<P><B>ח,יא</B> הנה ימים באים, נאם אדני יהוה, והשלחתי רעב, בארץ:  לא-רעב ללחם, ולא-צמא למים--כי אם-לשמע, את דברי יהוה. 
<B>ח,יב</B> ונעו מים עד-ים, ומצפון ועד-מזרח; ישוטטו לבקש את-דבר-יהוה, ולא ימצאו. 
<B>ח,יג</B> ביום ההוא תתעלפנה הבתולת היפות, והבחורים--בצמא. 
<B>ח,יד</B> הנשבעים, באשמת שמרון, ואמרו חי אלהיך דן, וחי דרך באר-שבע; ונפלו, ולא-יקומו עוד.  {ס}</P>

<P><B>ט,א</B> ראיתי את-אדני נצב על-המזבח, ויאמר הך הכפתור וירעשו הספים ובצעם בראש כלם, ואחריתם, בחרב אהרג:  לא-ינוס להם נס, ולא-ימלט להם פליט. 
<B>ט,ב</B> אם-יחתרו בשאול, משם ידי תקחם; ואם-יעלו, השמים--משם, אורידם. 
<B>ט,ג</B> ואם-יחבאו בראש הכרמל, משם אחפש ולקחתים; ואם-יסתרו מנגד עיני, בקרקע הים--משם אצוה את-הנחש, ונשכם. 
<B>ט,ד</B> ואם-ילכו בשבי לפני איביהם, משם אצוה את-החרב והרגתם; ושמתי עיני עליהם לרעה, ולא לטובה. 
<B>ט,ה</B> ואדני יהוה הצבאות, הנוגע בארץ ותמוג, ואבלו, כל-יושבי בה; ועלתה כיאר כלה, ושקעה כיאר מצרים. 
<B>ט,ו</B> הבונה בשמים מעלותו, ואגדתו על-ארץ יסדה; הקרא למי-הים, וישפכם על-פני הארץ--יהוה שמו. 
<B>ט,ז</B> הלוא כבני כשיים אתם לי בני ישראל, נאם-יהוה:  הלוא את-ישראל, העליתי מארץ מצרים, ופלשתיים מכפתור, וארם מקיר. 
<B>ט,ח</B> הנה עיני אדני יהוה, בממלכה החטאה, והשמדתי אתה, מעל פני האדמה:  אפס, כי לא השמיד אשמיד את-בית יעקב--נאם-יהוה. 
<B>ט,ט</B> כי-הנה אנכי מצוה, והנעותי בכל-הגוים את-בית ישראל, כאשר ינוע בכברה, ולא-יפול צרור ארץ. 
<B>ט,י</B> בחרב ימותו, כל חטאי עמי:  האמרים, לא-תגיש ותקדים בעדינו--הרעה. 
<B>ט,יא</B> ביום ההוא, אקים את-סכת דויד הנפלת; וגדרתי את-פרציהן, והרסתיו אקים, ובניתיה, כימי עולם. 
<B>ט,יב</B> למען יירשו את-שארית אדום, וכל-הגוים, אשר-נקרא שמי, עליהם:  נאם-יהוה, עשה זאת.  {פ}</P>

<P><B>ט,יג</B> הנה ימים באים, נאם-יהוה, ונגש חורש בקצר, ודרך ענבים במשך הזרע; והטיפו ההרים עסיס, וכל-הגבעות תתמוגגנה. 
<B>ט,יד</B> ושבתי, את-שבות עמי ישראל, ובנו ערים נשמות וישבו, ונטעו כרמים ושתו את-יינם; ועשו גנות, ואכלו את-פריהם. 
<B>ט,טו</B> ונטעתים, על-אדמתם; ולא ינתשו עוד, מעל אדמתם אשר נתתי להם--אמר, יהוה אלהיך.  {ש}</P>
</BODY></HTML>
