<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - מיכה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>מיכה</H1>

<P><B>א,א</B> דבר-יהוה אשר היה, אל-מיכה המרשתי, בימי יותם אחז יחזקיה, מלכי יהודה--אשר-חזה על-שמרון, וירושלם. 
<B>א,ב</B> שמעו עמים כלם, הקשיבי ארץ ומלאה; ויהי אדני יהוה בכם לעד, אדני מהיכל קדשו. 
<B>א,ג</B> כי-הנה יהוה, יצא ממקומו; וירד ודרך, על-במותי (במתי) ארץ. 
<B>א,ד</B> ונמסו ההרים תחתיו, והעמקים יתבקעו, כדונג מפני האש, כמים מגרים במורד. 
<B>א,ה</B> בפשע יעקב כל-זאת, ובחטאות בית ישראל; מי-פשע יעקב, הלוא שמרון, ומי במות יהודה, הלוא ירושלם. 
<B>א,ו</B> ושמתי שמרון לעי השדה, למטעי כרם; והגרתי לגי אבניה, ויסדיה אגלה. 
<B>א,ז</B> וכל-פסיליה יכתו, וכל-אתנניה ישרפו באש, וכל-עצביה, אשים שממה:  כי מאתנן זונה, קבצה, ועד-אתנן זונה, ישובו. 
<B>א,ח</B> על-זאת אספדה ואילילה, אילכה שילל (שולל) וערום; אעשה מספד כתנים, ואבל כבנות יענה. 
<B>א,ט</B> כי אנושה, מכותיה:  כי-באה, עד-יהודה--נגע עד-שער עמי, עד-ירושלם. 
<B>א,י</B> בגת, אל-תגידו--בכו, אל-תבכו; בבית לעפרה, עפר התפלשתי (התפלשי). 
<B>א,יא</B> עברי לכם יושבת שפיר, עריה-בשת; לא יצאה, יושבת צאנן--מספד בית האצל, יקח מכם עמדתו. 
<B>א,יב</B> כי-חלה לטוב, יושבת מרות:  כי-ירד רע מאת יהוה, לשער ירושלם. 
<B>א,יג</B> רתם המרכבה לרכש, יושבת לכיש; ראשית חטאת היא לבת-ציון, כי-בך נמצאו פשעי ישראל. 
<B>א,יד</B> לכן תתני שלוחים, על מורשת גת; בתי אכזיב לאכזב, למלכי ישראל. 
<B>א,טו</B> עד, הירש אבי לך, יושבת, מרשה:  עד-עדלם יבוא, כבוד ישראל. 
<B>א,טז</B> קרחי וגזי, על-בני תענוגיך; הרחבי קרחתך כנשר, כי גלו ממך.  {ס}</P>

<P><B>ב,א</B> הוי חשבי-און ופעלי רע, על-משכבותם; באור הבקר יעשוה, כי יש-לאל ידם. 
<B>ב,ב</B> וחמדו שדות וגזלו, ובתים ונשאו; ועשקו גבר וביתו, ואיש ונחלתו.  {פ}</P>

<P><B>ב,ג</B> לכן, כה אמר יהוה, הנני חשב על-המשפחה הזאת, רעה:  אשר לא-תמישו משם צוארתיכם, ולא תלכו רומה--כי עת רעה, היא. 
<B>ב,ד</B> ביום ההוא ישא עליכם משל, ונהה נהי נהיה אמר שדוד נשדנו--חלק עמי, ימיר; איך ימיש לי, לשובב שדינו יחלק. 
<B>ב,ה</B> לכן לא-יהיה לך, משליך חבל בגורל, בקהל, יהוה. 
<B>ב,ו</B> אל-תטפו, יטיפון; לא-יטפו לאלה, לא יסג כלמות. 
<B>ב,ז</B> האמור בית-יעקב, הקצר רוח יהוה--אם-אלה, מעלליו; הלוא דברי ייטיבו, עם הישר הלך. 
<B>ב,ח</B> ואתמול, עמי לאויב יקומם, ממול שלמה, אדר תפשטון; מעברים בטח, שובי מלחמה. 
<B>ב,ט</B> נשי עמי תגרשון, מבית תענגיה; מעל, עלליה, תקחו הדרי, לעולם. 
<B>ב,י</B> קומו ולכו, כי לא-זאת המנוחה; בעבור טמאה תחבל, וחבל נמרץ. 
<B>ב,יא</B> לו-איש הלך רוח, ושקר כזב, אטף לך, ליין ולשכר; והיה מטיף, העם הזה. 
<B>ב,יב</B> אסף אאסף יעקב כלך, קבץ אקבץ שארית ישראל--יחד אשימנו, כצאן בצרה:  כעדר בתוך הדברו, תהימנה מאדם. 
<B>ב,יג</B> עלה הפרץ, לפניהם--פרצו ויעברו, שער ויצאו בו; ויעבר מלכם לפניהם, ויהוה בראשם.  {פ}</P>

<P><B>ג,א</B> ואמר, שמעו-נא ראשי יעקב, וקציני, בית ישראל:  הלוא לכם, לדעת את-המשפט. 
<B>ג,ב</B> שנאי טוב, ואהבי רעה (רע); גזלי עורם מעליהם, ושארם מעל עצמותם. 
<B>ג,ג</B> ואשר אכלו, שאר עמי, ועורם מעליהם הפשיטו, ואת-עצמתיהם פצחו; ופרשו כאשר בסיר, וכבשר בתוך קלחת. 
<B>ג,ד</B> אז יזעקו אל-יהוה, ולא יענה אותם; ויסתר פניו מהם בעת ההיא, כאשר הרעו מעלליהם.  {פ}</P>

<P><B>ג,ה</B> כה אמר יהוה, על-הנביאים המתעים את-עמי--הנשכים בשניהם, וקראו שלום, ואשר לא-יתן על-פיהם, וקדשו עליו מלחמה. 
<B>ג,ו</B> לכן לילה לכם, מחזון, וחשכה לכם, מקסם; ובאה השמש על-הנביאים, וקדר עליהם היום. 
<B>ג,ז</B> ובשו החזים, וחפרו הקסמים, ועטו על-שפם, כלם:  כי אין מענה, אלהים. 
<B>ג,ח</B> ואולם, אנכי מלאתי כח את-רוח יהוה, ומשפט, וגבורה--להגיד ליעקב פשעו, ולישראל חטאתו.  {ס}</P>

<P><B>ג,ט</B> שמעו-נא זאת, ראשי בית יעקב, וקציני, בית ישראל--המתעבים משפט, ואת כל-הישרה יעקשו. 
<B>ג,י</B> בנה ציון, בדמים; וירושלם, בעולה. 
<B>ג,יא</B> ראשיה בשחד ישפטו, וכהניה במחיר יורו, ונביאיה, בכסף יקסמו; ועל-יהוה, ישענו לאמר, הלוא יהוה בקרבנו, לא-תבוא עלינו רעה. 
<B>ג,יב</B> לכן, בגללכם, ציון, שדה תחרש; וירושלם עיין תהיה, והר הבית לבמות יער.  {פ}</P>

<P><B>ד,א</B> והיה באחרית הימים, יהיה הר בית-יהוה נכון בראש ההרים, ונשא הוא, מגבעות; ונהרו עליו, עמים. 
<B>ד,ב</B> והלכו גוים רבים, ואמרו לכו ונעלה אל-הר-יהוה ואל-בית אלהי יעקב, ויורנו מדרכיו, ונלכה בארחתיו:  כי מציון תצא תורה, ודבר-יהוה מירושלם. 
<B>ד,ג</B> ושפט, בין עמים רבים, והוכיח לגוים עצמים, עד-רחוק; וכתתו חרבתיהם לאתים, וחניתתיהם למזמרות--לא-ישאו גוי אל-גוי חרב, ולא-ילמדון עוד מלחמה. 
<B>ד,ד</B> וישבו, איש תחת גפנו ותחת תאנתו--ואין מחריד:  כי-פי יהוה צבאות, דבר. 
<B>ד,ה</B> כי, כל-העמים, ילכו, איש בשם אלהיו; ואנחנו, נלך בשם-יהוה אלהינו--לעולם ועד.  {פ}</P>

<P><B>ד,ו</B> ביום ההוא נאם-יהוה, אספה הצלעה, והנדחה, אקבצה; ואשר, הרעתי. 
<B>ד,ז</B> ושמתי את-הצלעה לשארית, והנהלאה לגוי עצום; ומלך יהוה עליהם בהר ציון, מעתה ועד-עולם.  {פ}</P>

<P><B>ד,ח</B> ואתה מגדל-עדר, עפל בת-ציון--עדיך תאתה; ובאה, הממשלה הראשנה, ממלכת, לבת ירושלם. 
<B>ד,ט</B> עתה, למה תריעי רע; המלך אין-בך, אם-יועצך אבד--כי-החזיקך חיל, כיולדה. 
<B>ד,י</B> חולי וגחי בת-ציון, כיולדה:  כי-עתה תצאי מקריה ושכנת בשדה, ובאת עד-בבל שם תנצלי--שם יגאלך יהוה, מכף איביך. 
<B>ד,יא</B> ועתה נאספו עליך, גוים רבים--האמרים תחנף, ותחז בציון עינינו. 
<B>ד,יב</B> והמה, לא ידעו מחשבות יהוה, ולא הבינו, עצתו:  כי קבצם, כעמיר גרנה. 
<B>ד,יג</B> קומי ודושי בת-ציון, כי-קרנך אשים ברזל ופרסתיך אשים נחושה, והדקות, עמים רבים; והחרמתי ליהוה בצעם, וחילם לאדון כל-הארץ. 
<B>ד,יד</B> עתה תתגדדי בת-גדוד, מצור שם עלינו; בשבט יכו על-הלחי, את שפט ישראל.  {ס}</P>

<P><B>ה,א</B> ואתה בית-לחם אפרתה, צעיר להיות באלפי יהודה--ממך לי יצא, להיות מושל בישראל; ומוצאתיו מקדם, מימי עולם. 
<B>ה,ב</B> לכן יתנם, עד-עת יולדה ילדה; ויתר אחיו, ישובון על-בני ישראל. 
<B>ה,ג</B> ועמד, ורעה בעז יהוה--בגאון, שם יהוה אלהיו; וישבו, כי-עתה יגדל עד-אפסי-ארץ. 
<B>ה,ד</B> והיה זה, שלום; אשור כי-יבוא בארצנו, וכי ידרך בארמנותינו, והקמנו עליו שבעה רעים, ושמנה נסיכי אדם. 
<B>ה,ה</B> ורעו את-ארץ אשור, בחרב, ואת-ארץ נמרד, בפתחיה; והציל, מאשור--כי-יבוא בארצנו, וכי ידרך בגבולנו.  {פ}</P>

<P><B>ה,ו</B> והיה שארית יעקב, בקרב עמים רבים, כטל מאת יהוה, כרביבים עלי-עשב--אשר לא-יקוה לאיש, ולא ייחל לבני אדם.  {פ}</P>

<P><B>ה,ז</B> והיה שארית יעקב בגוים, בקרב עמים רבים, כאריה בבהמות יער, ככפיר בעדרי-צאן--אשר אם-עבר ורמס וטרף, ואין מציל. 
<B>ה,ח</B> תרם ידך, על-צריך; וכל-איביך, יכרתו. 
<B>ה,ט</B> והיה ביום-ההוא נאם-יהוה, והכרתי סוסיך מקרבך; והאבדתי, מרכבתיך. 
<B>ה,י</B> והכרתי, ערי ארצך; והרסתי, כל-מבצריך. 
<B>ה,יא</B> והכרתי כשפים, מידך; ומעוננים, לא יהיו-לך. 
<B>ה,יב</B> והכרתי פסיליך ומצבותיך, מקרבך; ולא-תשתחוה עוד, למעשה ידיך. 
<B>ה,יג</B> ונתשתי אשיריך, מקרבך; והשמדתי, עריך. 
<B>ה,יד</B> ועשיתי באף ובחמה, נקם--את-הגוים:  אשר, לא שמעו.  {פ}</P>

<P><B>ו,א</B> שמעו-נא, את אשר-יהוה אמר:  קום ריב את-ההרים, ותשמענה הגבעות קולך. 
<B>ו,ב</B> שמעו הרים את-ריב יהוה, והאתנים מוסדי ארץ:  כי ריב ליהוה עם-עמו, ועם-ישראל יתוכח. 
<B>ו,ג</B> עמי מה-עשיתי לך, ומה הלאתיך:  ענה בי. 
<B>ו,ד</B> כי העלתיך מארץ מצרים, ומבית עבדים פדיתיך; ואשלח לפניך, את-משה אהרן ומרים. 
<B>ו,ה</B> עמי, זכר-נא מה-יעץ בלק מלך מואב, ומה-ענה אתו, בלעם בן-בעור--מן-השטים, עד-הגלגל, למען, דעת צדקות יהוה. 
<B>ו,ו</B> במה אקדם יהוה, אכף לאלהי מרום; האקדמנו בעולות, בעגלים בני שנה. 
<B>ו,ז</B> הירצה יהוה באלפי אילים, ברבבות נחלי-שמן; האתן בכורי פשעי, פרי בטני חטאת נפשי. 
<B>ו,ח</B> הגיד לך אדם, מה-טוב; ומה-יהוה דורש ממך, כי אם-עשות משפט ואהבת חסד, והצנע לכת, עם-אלהיך.  {ס}</P>

<P><B>ו,ט</B> קול יהוה לעיר יקרא, ותושיה יראה שמך; שמעו מטה, ומי יעדה. 
<B>ו,י</B> עוד, האש בית רשע--אצרות, רשע; ואיפת רזון, זעומה. 
<B>ו,יא</B> האזכה, במאזני רשע; ובכיס, אבני מרמה. 
<B>ו,יב</B> אשר עשיריה מלאו חמס, וישביה דברו-שקר; ולשונם, רמיה בפיהם. 
<B>ו,יג</B> וגם-אני, החליתי הכותך--השמם, על-חטאתך. 
<B>ו,יד</B> אתה תאכל ולא תשבע, וישחך בקרבך; ותסג ולא תפליט, ואשר תפלט לחרב אתן. 
<B>ו,טו</B> אתה תזרע, ולא תקצור; אתה תדרך-זית ולא-תסוך שמן, ותירוש ולא תשתה-יין. 
<B>ו,טז</B> וישתמר חקות עמרי, וכל מעשה בית-אחאב, ותלכו, במעצותם--למען תתי אתך לשמה, וישביה לשרקה, וחרפת עמי, תשאו.  {פ}</P>

<P><B>ז,א</B> אללי לי, כי הייתי כאספי-קיץ, כעללת, בציר:  אין-אשכול לאכול, בכורה אותה נפשי. 
<B>ז,ב</B> אבד חסיד מן-הארץ, וישר באדם אין:  כלם לדמים יארבו, איש את-אחיהו יצודו חרם. 
<B>ז,ג</B> על-הרע כפים, להיטיב, השר שאל, והשפט בשלום; והגדול, דבר הות נפשו הוא--ויעבתוה. 
<B>ז,ד</B> טובם כחדק, ישר ממסוכה; יום מצפיך פקדתך באה, עתה תהיה מבוכתם. 
<B>ז,ה</B> אל-תאמינו ברע, אל-תבטחו באלוף; משכבת חיקך, שמר פתחי-פיך. 
<B>ז,ו</B> כי-בן, מנבל אב, בת קמה באמה, כלה בחמתה:  איבי איש, אנשי ביתו. 
<B>ז,ז</B> ואני ביהוה אצפה, אוחילה לאלהי ישעי:  ישמעני, אלהי. 
<B>ז,ח</B> אל-תשמחי איבתי לי, כי נפלתי קמתי:  כי-אשב בחשך, יהוה אור לי.  {פ}</P>

<P><B>ז,ט</B> זעף יהוה אשא, כי חטאתי לו:  עד אשר יריב ריבי, ועשה משפטי--יוציאני לאור, אראה בצדקתו. 
<B>ז,י</B> ותרא איבתי, ותכסה בושה--האמרה אלי, איו יהוה אלהיך; עיני תראינה בה, עתה תהיה למרמס כטיט חוצות. 
<B>ז,יא</B> יום, לבנות גדריך; יום ההוא, ירחק-חק. 
<B>ז,יב</B> יום הוא ועדיך יבוא, למני אשור וערי מצור; ולמני מצור ועד-נהר, וים מים והר ההר. 
<B>ז,יג</B> והיתה הארץ לשממה, על-ישביה, מפרי, מעלליהם.  {פ}</P>

<P><B>ז,יד</B> רעה עמך בשבטך, צאן נחלתך--שכני לבדד, יער בתוך כרמל; ירעו בשן וגלעד, כימי עולם. 
<B>ז,טו</B> כימי צאתך, מארץ מצרים, אראנו, נפלאות. 
<B>ז,טז</B> יראו גוים ויבשו, מכל גבורתם; ישימו יד על-פה, אזניהם תחרשנה. 
<B>ז,יז</B> ילחכו עפר, כנחש--כזחלי ארץ, ירגזו ממסגרתיהם; אל-יהוה אלהינו יפחדו, ויראו ממך. 
<B>ז,יח</B> מי-אל כמוך, נשא עון ועבר על-פשע, לשארית, נחלתו:  לא-החזיק לעד אפו, כי-חפץ חסד הוא. 
<B>ז,יט</B> ישוב ירחמנו, יכבש עונתינו; ותשליך במצלות ים, כל-חטאותם. 
<B>ז,כ</B> תתן אמת ליעקב, חסד לאברהם, אשר-נשבעת לאבתינו, מימי קדם.  {ש}</P>
</BODY></HTML>
