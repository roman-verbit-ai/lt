<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - יהושוע פרק י</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
יהושוע - <A HREF="x06.htm">הכול</A><BR>פרק
<A HREF="x0601.htm">א</A>
<A HREF="x0602.htm">ב</A>
<A HREF="x0603.htm">ג</A>
<A HREF="x0604.htm">ד</A>
<A HREF="x0605.htm">ה</A>
<A HREF="x0606.htm">ו</A>
<A HREF="x0607.htm">ז</A>
<A HREF="x0608.htm">ח</A>
<A HREF="x0609.htm">ט</A>
י
<A HREF="x0611.htm">יא</A>
<A HREF="x0612.htm">יב</A>
<A HREF="x0613.htm">יג</A>
<A HREF="x0614.htm">יד</A>
<A HREF="x0615.htm">טו</A>
<A HREF="x0616.htm">טז</A>
<A HREF="x0617.htm">יז</A>
<A HREF="x0618.htm">יח</A>
<A HREF="x0619.htm">יט</A>
<A HREF="x0620.htm">כ</A>
<A HREF="x0621.htm">כא</A>
<A HREF="x0622.htm">כב</A>
<A HREF="x0623.htm">כג</A>
<A HREF="x0624.htm">כד</A>
</P>
<HR>

<H1>יהושוע פרק י</H1>

<A NAME="1"> </A>
<P><B>א</B> ויהי כשמע אדני-צדק מלך ירושלם, כי-לכד יהושע את-העי ויחרימה--כאשר עשה ליריחו ולמלכה, כן-עשה לעי ולמלכה; וכי השלימו ישבי גבעון, את-ישראל, ויהיו, בקרבם. 
<A NAME="2"> </A>
<B>ב</B> וייראו מאד--כי עיר גדולה גבעון, כאחת ערי הממלכה; וכי היא גדולה מן-העי, וכל-אנשיה גברים. 
<A NAME="3"> </A>
<B>ג</B> וישלח אדני-צדק מלך ירושלם, אל-הוהם מלך-חברון ואל-פראם מלך-ירמות ואל-יפיע מלך-לכיש ואל-דביר מלך-עגלון--לאמר. 
<A NAME="4"> </A>
<B>ד</B> עלו-אלי ועזרני, ונכה את-גבעון:  כי-השלימה את-יהושע, ואת-בני ישראל. 
<A NAME="5"> </A>
<B>ה</B> ויאספו ויעלו חמשת מלכי האמרי, מלך ירושלם מלך-חברון מלך-ירמות מלך-לכיש מלך-עגלון--הם, וכל-מחניהם; ויחנו, על-גבעון, וילחמו, עליה. 
<A NAME="6"> </A>
<B>ו</B> וישלחו אנשי גבעון אל-יהושע אל-המחנה הגלגלה לאמר, אל-תרף ידיך מעבדיך:  עלה אלינו מהרה, והושיעה לנו ועזרנו--כי נקבצו אלינו, כל-מלכי האמרי ישבי ההר. 
<A NAME="7"> </A>
<B>ז</B> ויעל יהושע מן-הגלגל, הוא וכל-עם המלחמה עמו, וכל, גבורי החיל.  {פ}</P>
<A NAME="8"> </A>
<P><B>ח</B> ויאמר יהוה אל-יהושע אל-תירא מהם, כי בידך נתתים:  לא-יעמד איש מהם, בפניך. 
<A NAME="9"> </A>
<B>ט</B> ויבא אליהם יהושע, פתאם:  כל-הלילה, עלה מן-הגלגל. 
<A NAME="10"> </A>
<B>י</B> ויהמם יהוה לפני ישראל, ויכם מכה-גדולה בגבעון; וירדפם, דרך מעלה בית-חורן, ויכם עד-עזקה, ועד-מקדה. 
<A NAME="11"> </A>
<B>יא</B> ויהי בנסם מפני ישראל, הם במורד בית-חורן ויהוה השליך עליהם אבנים גדלות מן-השמים עד-עזקה--וימתו:  רבים, אשר-מתו באבני הברד, מאשר הרגו בני ישראל, בחרב.  {ס}</P>
<A NAME="12"> </A>
<P><B>יב</B> אז ידבר יהושע, ליהוה, ביום תת יהוה את-האמרי, לפני בני ישראל; ויאמר לעיני ישראל, שמש בגבעון דום, וירח, בעמק אילון. 
<A NAME="13"> </A>
<B>יג</B> וידם השמש וירח עמד, עד-יקם גוי איביו--הלא-היא כתובה, על-ספר הישר; ויעמד השמש בחצי השמים, ולא-אץ לבוא כיום תמים. 
<A NAME="14"> </A>
<B>יד</B> ולא היה כיום ההוא, לפניו ואחריו, לשמע יהוה, בקול איש:  כי יהוה, נלחם לישראל.  {ס}</P>
<A NAME="15"> </A>
<P><B>טו</B> וישב יהושע וכל-ישראל עמו, אל-המחנה הגלגלה. 
<A NAME="16"> </A>
<B>טז</B> וינסו, חמשת המלכים האלה; ויחבאו במערה, במקדה. 
<A NAME="17"> </A>
<B>יז</B> ויגד, ליהושע לאמר:  נמצאו חמשת המלכים, נחבאים במערה במקדה. 
<A NAME="18"> </A>
<B>יח</B> ויאמר יהושע, גלו אבנים גדלות אל-פי המערה, והפקידו עליה אנשים, לשמרם. 
<A NAME="19"> </A>
<B>יט</B> ואתם, אל-תעמדו--רדפו אחרי איביכם, וזנבתם אותם:  אל-תתנום, לבוא אל-עריהם, כי נתנם יהוה אלהיכם, בידכם. 
<A NAME="20"> </A>
<B>כ</B> ויהי ככלות יהושע ובני ישראל, להכותם מכה גדולה-מאד--עד-תמם; והשרידים שרדו מהם, ויבאו אל-ערי המבצר. 
<A NAME="21"> </A>
<B>כא</B> וישבו כל-העם אל-המחנה אל-יהושע מקדה, בשלום:  לא-חרץ לבני ישראל, לאיש--את-לשנו. 
<A NAME="22"> </A>
<B>כב</B> ויאמר יהושע, פתחו את-פי המערה; והוציאו אלי, את-חמשת המלכים האלה--מן-המערה. 
<A NAME="23"> </A>
<B>כג</B> ויעשו כן--ויציאו אליו את-חמשת המלכים האלה, מן-המערה:  את מלך ירושלם, את-מלך חברון את-מלך ירמות, את-מלך לכיש, את-מלך עגלון. 
<A NAME="24"> </A>
<B>כד</B> ויהי כהוציאם את-המלכים האלה, אל-יהושע, ויקרא יהושע אל-כל-איש ישראל ויאמר אל-קציני אנשי המלחמה ההלכוא אתו, קרבו שימו את-רגליכם על-צוארי המלכים האלה; ויקרבו, וישימו את-רגליהם על-צואריהם. 
<A NAME="25"> </A>
<B>כה</B> ויאמר אליהם יהושע, אל-תיראו ואל-תחתו:  חזקו ואמצו--כי ככה יעשה יהוה לכל-איביכם, אשר אתם נלחמים אותם. 
<A NAME="26"> </A>
<B>כו</B> ויכם יהושע אחרי-כן, וימיתם, ויתלם, על חמשה עצים; ויהיו תלוים על-העצים, עד-הערב. 
<A NAME="27"> </A>
<B>כז</B> ויהי לעת בוא השמש, צוה יהושע וירידום מעל העצים, וישלכם, אל-המערה אשר נחבאו-שם; וישמו אבנים גדלות, על-פי המערה, עד-עצם, היום הזה.  {ס}</P>
<A NAME="28"> </A>
<P><B>כח</B> ואת-מקדה לכד יהושע ביום ההוא, ויכה לפי-חרב ואת-מלכה--החרם אותם ואת-כל-הנפש אשר-בה, לא השאיר שריד; ויעש למלך מקדה, כאשר עשה למלך יריחו.  {ס}</P>
<A NAME="29"> </A>
<P><B>כט</B> ויעבר יהושע וכל-ישראל עמו, ממקדה--לבנה; וילחם, עם-לבנה. 
<A NAME="30"> </A>
<B>ל</B> ויתן יהוה גם-אותה ביד ישראל, ואת-מלכה, ויכה לפי-חרב ואת-כל-הנפש אשר-בה, לא-השאיר בה שריד; ויעש למלכה, כאשר עשה למלך יריחו.  {ס}</P>
<A NAME="31"> </A>
<P><B>לא</B> ויעבר יהושע וכל-ישראל עמו, מלבנה--לכישה; ויחן עליה, וילחם בה. 
<A NAME="32"> </A>
<B>לב</B> ויתן יהוה את-לכיש ביד ישראל, וילכדה ביום השני, ויכה לפי-חרב, ואת-כל-הנפש אשר-בה--ככל אשר-עשה, ללבנה.  {פ}</P>
<A NAME="33"> </A>
<P><B>לג</B> אז עלה, הרם מלך גזר, לעזר, את-לכיש; ויכהו יהושע ואת-עמו, עד-בלתי השאיר-לו שריד. 
<A NAME="34"> </A>
<B>לד</B> ויעבר יהושע וכל-ישראל עמו, מלכיש--עגלנה; ויחנו עליה, וילחמו עליה. 
<A NAME="35"> </A>
<B>לה</B> וילכדוה ביום ההוא, ויכוה לפי-חרב--ואת כל-הנפש אשר-בה, ביום ההוא החרים:  ככל אשר-עשה, ללכיש.  {פ}</P>
<A NAME="36"> </A>
<P><B>לו</B> ויעל יהושע וכל-ישראל עמו, מעגלונה--חברונה; וילחמו, עליה. 
<A NAME="37"> </A>
<B>לז</B> וילכדוה ויכוה-לפי-חרב ואת-מלכה ואת-כל-עריה ואת-כל-הנפש אשר-בה, לא-השאיר שריד, ככל אשר-עשה, לעגלון; ויחרם אותה, ואת-כל-הנפש אשר-בה.  {ס}</P>
<A NAME="38"> </A>
<P><B>לח</B> וישב יהושע וכל-ישראל עמו, דברה; וילחם, עליה. 
<A NAME="39"> </A>
<B>לט</B> וילכדה ואת-מלכה ואת-כל-עריה, ויכום לפי-חרב, ויחרימו את-כל-נפש אשר-בה, לא השאיר שריד:  כאשר עשה לחברון, כן-עשה לדברה ולמלכה, וכאשר עשה ללבנה, ולמלכה. 
<A NAME="40"> </A>
<B>מ</B> ויכה יהושע את-כל-הארץ ההר והנגב והשפלה והאשדות, ואת כל-מלכיהם--לא השאיר, שריד; ואת כל-הנשמה, החרים, כאשר צוה, יהוה אלהי ישראל. 
<A NAME="41"> </A>
<B>מא</B> ויכם יהושע מקדש ברנע, ועד-עזה; ואת כל-ארץ גשן, ועד-גבעון. 
<A NAME="42"> </A>
<B>מב</B> ואת כל-המלכים האלה ואת-ארצם, לכד יהושע פעם אחת:  כי, יהוה אלהי ישראל, נלחם, לישראל. 
<A NAME="43"> </A>
<B>מג</B> וישב יהושע וכל-ישראל עמו, אל-המחנה הגלגלה.  {פ}</P>

<HR>
<P CLASS=s>
<A HREF="x0.htm">תנ"ך</A> -
יהושוע - <A HREF="x06.htm">הכול</A><BR>פרק
<A HREF="x0601.htm">א</A>
<A HREF="x0602.htm">ב</A>
<A HREF="x0603.htm">ג</A>
<A HREF="x0604.htm">ד</A>
<A HREF="x0605.htm">ה</A>
<A HREF="x0606.htm">ו</A>
<A HREF="x0607.htm">ז</A>
<A HREF="x0608.htm">ח</A>
<A HREF="x0609.htm">ט</A>
י
<A HREF="x0611.htm">יא</A>
<A HREF="x0612.htm">יב</A>
<A HREF="x0613.htm">יג</A>
<A HREF="x0614.htm">יד</A>
<A HREF="x0615.htm">טו</A>
<A HREF="x0616.htm">טז</A>
<A HREF="x0617.htm">יז</A>
<A HREF="x0618.htm">יח</A>
<A HREF="x0619.htm">יט</A>
<A HREF="x0620.htm">כ</A>
<A HREF="x0621.htm">כא</A>
<A HREF="x0622.htm">כב</A>
<A HREF="x0623.htm">כג</A>
<A HREF="x0624.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x0610')</SCRIPT></P>
</BODY></HTML>
