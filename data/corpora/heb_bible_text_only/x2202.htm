<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - חגיי פרק ב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="x0.htm">תנ"ך</A> -
חגיי - <A HREF="x22.htm">הכול</A><BR>פרק
<A HREF="x2201.htm">א</A>
ב
</P>
<HR>

<H1>חגיי פרק ב</H1>

<A NAME="1"> </A>
<P><B>א</B> בשביעי, בעשרים ואחד לחדש--היה, דבר-יהוה, ביד-חגי הנביא, לאמר. 
<A NAME="2"> </A>
<B>ב</B> אמר-נא, אל-זרבבל בן-שלתיאל פחת יהודה, ואל-יהושע בן-יהוצדק, הכהן הגדול--ואל-שארית העם, לאמר. 
<A NAME="3"> </A>
<B>ג</B> מי בכם, הנשאר, אשר ראה את-הבית הזה, בכבודו הראשון; ומה אתם ראים אתו, עתה--הלוא כמהו כאין, בעיניכם. 
<A NAME="4"> </A>
<B>ד</B> ועתה חזק זרבבל נאם-יהוה וחזק יהושע בן-יהוצדק הכהן הגדול וחזק כל-עם הארץ, נאם-יהוה--ועשו:  כי-אני אתכם, נאם יהוה צבאות. 
<A NAME="5"> </A>
<B>ה</B> את-הדבר אשר-כרתי אתכם, בצאתכם ממצרים, ורוחי, עמדת בתוככם--אל-תיראו.  {ס}</P>
<A NAME="6"> </A>
<P><B>ו</B> כי כה אמר יהוה צבאות, עוד אחת מעט היא; ואני, מרעיש את-השמים ואת-הארץ, ואת-הים, ואת-החרבה. 
<A NAME="7"> </A>
<B>ז</B> והרעשתי, את-כל-הגוים, ובאו, חמדת כל-הגוים; ומלאתי את-הבית הזה, כבוד--אמר, יהוה צבאות. 
<A NAME="8"> </A>
<B>ח</B> לי הכסף, ולי הזהב--נאם, יהוה צבאות. 
<A NAME="9"> </A>
<B>ט</B> גדול יהיה כבוד הבית הזה האחרון, מן-הראשון--אמר, יהוה צבאות; ובמקום הזה אתן שלום, נאם יהוה צבאות.  {פ}</P>
<A NAME="10"> </A>
<P><B>י</B> בעשרים וארבעה לתשיעי, בשנת שתים לדריוש--היה, דבר-יהוה, אל-חגי הנביא, לאמר. 
<A NAME="11"> </A>
<B>יא</B> כה אמר, יהוה צבאות:  שאל-נא את-הכהנים תורה, לאמר. 
<A NAME="12"> </A>
<B>יב</B> הן ישא-איש בשר-קדש בכנף בגדו, ונגע בכנפו אל-הלחם ואל-הנזיד ואל-היין ואל-שמן ואל-כל-מאכל--היקדש; ויענו הכהנים ויאמרו, לא. 
<A NAME="13"> </A>
<B>יג</B> ויאמר חגי, אם-יגע טמא-נפש בכל-אלה היטמא; ויענו הכהנים ויאמרו, יטמא. 
<A NAME="14"> </A>
<B>יד</B> ויען חגי ויאמר, כן העם-הזה וכן-הגוי הזה לפני נאם-יהוה, וכן, כל-מעשה ידיהם; ואשר יקריבו שם, טמא הוא. 
<A NAME="15"> </A>
<B>טו</B> ועתה שימו-נא לבבכם, מן-היום הזה ומעלה; מטרם שום-אבן אל-אבן, בהיכל יהוה. 
<A NAME="16"> </A>
<B>טז</B> מהיותם בא אל-ערמת עשרים, והיתה עשרה; בא אל-היקב, לחשף חמשים פורה, והיתה, עשרים. 
<A NAME="17"> </A>
<B>יז</B> הכיתי אתכם בשדפון ובירקון, ובברד--את, כל-מעשה ידיכם; ואין-אתכם אלי, נאם-יהוה. 
<A NAME="18"> </A>
<B>יח</B> שימו-נא לבבכם, מן-היום הזה ומעלה; מיום עשרים וארבעה לתשיעי, למן-היום אשר-יסד היכל-יהוה--שימו לבבכם. 
<A NAME="19"> </A>
<B>יט</B> העוד הזרע, במגורה, ועד-הגפן והתאנה והרמון ועץ הזית, לא נשא--מן-היום הזה, אברך.  {ס}</P>
<A NAME="20"> </A>
<P><B>כ</B> ויהי דבר-יהוה שנית אל-חגי, בעשרים וארבעה לחדש לאמר. 
<A NAME="21"> </A>
<B>כא</B> אמר, אל-זרבבל פחת-יהודה לאמר:  אני מרעיש, את-השמים ואת-הארץ. 
<A NAME="22"> </A>
<B>כב</B> והפכתי, כסא ממלכות, והשמדתי, חזק ממלכות הגוים; והפכתי מרכבה, ורכביה, וירדו סוסים ורכביהם, איש בחרב אחיו. 
<A NAME="23"> </A>
<B>כג</B> ביום ההוא נאם-יהוה צבאות אקחך זרבבל בן-שאלתיאל עבדי, נאם-יהוה, ושמתיך, כחותם:  כי-בך בחרתי, נאם יהוה צבאות.  {ש}</P>

<HR>
<P CLASS=s>
<A HREF="x0.htm">תנ"ך</A> -
חגיי - <A HREF="x22.htm">הכול</A><BR>פרק
<A HREF="x2201.htm">א</A>
ב
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('x2202')</SCRIPT></P>
</BODY></HTML>
