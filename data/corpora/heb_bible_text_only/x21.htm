<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="x.css" TYPE="text/css">
<TITLE>תנ"ך בכתיב המסורה - צפניה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>צפניה</H1>

<P><B>א,א</B> דבר-יהוה אשר היה, אל-צפניה בן-כושי בן-גדליה, בן-אמריה, בן-חזקיה--בימי יאשיהו בן-אמון, מלך יהודה. 
<B>א,ב</B> אסף אסף כל, מעל פני האדמה--נאם-יהוה. 
<B>א,ג</B> אסף אדם ובהמה, אסף עוף-השמים ודגי הים, והמכשלות, את-הרשעים; והכרתי את-האדם, מעל פני האדמה--נאם-יהוה. 
<B>א,ד</B> ונטיתי ידי על-יהודה, ועל כל-יושבי ירושלם; והכרתי מן-המקום הזה, את-שאר הבעל--את-שם הכמרים, עם-הכהנים. 
<B>א,ה</B> ואת-המשתחוים על-הגגות, לצבא השמים; ואת-המשתחוים הנשבעים ליהוה, והנשבעים במלכם. 
<B>א,ו</B> ואת-הנסוגים, מאחרי יהוה; ואשר לא-בקשו את-יהוה, ולא דרשהו. 
<B>א,ז</B> הס, מפני אדני יהוה:  כי קרוב יום יהוה, כי-הכין יהוה זבח הקדיש קראיו. 
<B>א,ח</B> והיה, ביום זבח יהוה, ופקדתי על-השרים, ועל-בני המלך--ועל כל-הלבשים, מלבוש נכרי. 
<B>א,ט</B> ופקדתי, על כל-הדולג על-המפתן--ביום ההוא:  הממלאים בית אדניהם, חמס ומרמה. 
<B>א,י</B> והיה ביום ההוא נאם-יהוה, קול צעקה משער הדגים, ויללה, מן-המשנה; ושבר גדול, מהגבעות. 
<B>א,יא</B> הילילו, ישבי המכתש:  כי נדמה כל-עם כנען, נכרתו כל-נטילי כסף.  {ס}</P>

<P><B>א,יב</B> והיה בעת ההיא, אחפש את-ירושלם בנרות; ופקדתי על-האנשים, הקפאים על-שמריהם, האמרים בלבבם, לא-ייטיב יהוה ולא ירע. 
<B>א,יג</B> והיה חילם למשסה, ובתיהם לשממה; ובנו בתים, ולא ישבו, ונטעו כרמים, ולא ישתו את-יינם. 
<B>א,יד</B> קרוב יום-יהוה הגדול, קרוב ומהר מאד; קול יום יהוה, מר צרח שם גבור. 
<B>א,טו</B> יום עברה, היום ההוא:  יום צרה ומצוקה, יום שאה ומשואה, יום חשך ואפלה, יום ענן וערפל. 
<B>א,טז</B> יום שופר, ותרועה, על הערים הבצרות, ועל הפנות הגבהות. 
<B>א,יז</B> והצרתי לאדם, והלכו כעורים--כי ליהוה, חטאו; ושפך דמם כעפר, ולחמם כגללים. 
<B>א,יח</B> גם-כספם גם-זהבם לא-יוכל להצילם, ביום עברת יהוה, ובאש קנאתו, תאכל כל-הארץ:  כי-כלה אך-נבהלה יעשה, את כל-ישבי הארץ.  {ס}</P>

<P><B>ב,א</B> התקוששו, וקושו--הגוי, לא נכסף. 
<B>ב,ב</B> בטרם לדת חק, כמץ עבר יום; בטרם לא-יבוא עליכם, חרון אף-יהוה--בטרם לא-יבוא עליכם, יום אף-יהוה. 
<B>ב,ג</B> בקשו את-יהוה כל-ענוי הארץ, אשר משפטו פעלו; בקשו-צדק, בקשו ענוה--אולי תסתרו, ביום אף-יהוה. 
<B>ב,ד</B> כי עזה עזובה תהיה, ואשקלון לשממה; אשדוד, בצהרים יגרשוה, ועקרון, תעקר.  {ס}</P>

<P><B>ב,ה</B> הוי, ישבי חבל הים--גוי כרתים; דבר-יהוה עליכם, כנען ארץ פלשתים, והאבדתיך, מאין יושב. 
<B>ב,ו</B> והיתה חבל הים, נות כרת רעים--וגדרות צאן. 
<B>ב,ז</B> והיה חבל, לשארית בית יהודה--עליהם ירעון:  בבתי אשקלון, בערב ירבצון--כי יפקדם יהוה אלהיהם, ושב שבותם (שביתם). 
<B>ב,ח</B> שמעתי חרפת מואב, וגדפי בני עמון--אשר חרפו את-עמי, ויגדילו על-גבולם. 
<B>ב,ט</B> לכן חי-אני נאם יהוה צבאות אלהי ישראל, כי-מואב כסדם תהיה ובני עמון כעמרה, ממשק חרול ומכרה-מלח ושממה, עד-עולם; שארית עמי יבזום, ויתר גוי ינחלום. 
<B>ב,י</B> זאת להם, תחת גאונם:  כי חרפו ויגדלו, על-עם יהוה צבאות. 
<B>ב,יא</B> נורא יהוה, עליהם, כי רזה, את כל-אלהי הארץ; וישתחוו-לו איש ממקומו, כל איי הגוים. 
<B>ב,יב</B> גם-אתם כושים, חללי חרבי המה. 
<B>ב,יג</B> ויט ידו על-צפון, ויאבד את-אשור; וישם את-נינוה לשממה, ציה כמדבר. 
<B>ב,יד</B> ורבצו בתוכה עדרים, כל-חיתו-גוי--גם-קאת גם-קפד, בכפתריה ילינו; קול ישורר בחלון, חרב בסף, כי ארזה, ערה. 
<B>ב,טו</B> זאת העיר העליזה, היושבת לבטח, האמרה בלבבה, אני ואפסי עוד; איך היתה לשמה, מרבץ לחיה--כל עובר עליה, ישרק יניע ידו.  {פ}</P>

<P><B>ג,א</B> הוי מראה, ונגאלה--העיר, היונה. 
<B>ג,ב</B> לא שמעה בקול, לא לקחה מוסר; ביהוה לא בטחה, אל-אלהיה לא קרבה. 
<B>ג,ג</B> שריה בקרבה, אריות שאגים; שפטיה זאבי ערב, לא גרמו לבקר. 
<B>ג,ד</B> נביאיה, פחזים, אנשי, בגדות; כהניה, חללו-קדש, חמסו, תורה. 
<B>ג,ה</B> יהוה צדיק בקרבה, לא יעשה עולה; בבקר בבקר משפטו יתן לאור, לא נעדר, ולא-יודע עול, בשת. 
<B>ג,ו</B> הכרתי גוים, נשמו פנותם--החרבתי חוצותם, מבלי עובר; נצדו עריהם מבלי-איש, מאין יושב. 
<B>ג,ז</B> אמרתי אך-תיראי אותי, תקחי מוסר, ולא-יכרת מעונה, כל אשר-פקדתי עליה; אכן השכימו השחיתו, כל עלילותם. 
<B>ג,ח</B> לכן חכו-לי נאם-יהוה, ליום קומי לעד:  כי משפטי לאסף גוים לקבצי ממלכות, לשפך עליהם זעמי כל חרון אפי--כי באש קנאתי, תאכל כל-הארץ. 
<B>ג,ט</B> כי-אז אהפך אל-עמים, שפה ברורה, לקרא כלם בשם יהוה, לעבדו שכם אחד. 
<B>ג,י</B> מעבר, לנהרי-כוש--עתרי, בת-פוצי, יובלון, מנחתי. 
<B>ג,יא</B> ביום ההוא, לא תבושי מכל עלילתיך, אשר פשעת, בי:  כי-אז אסיר מקרבך, עליזי גאותך, ולא-תוספי לגבהה עוד, בהר קדשי. 
<B>ג,יב</B> והשארתי בקרבך, עם עני ודל; וחסו, בשם יהוה. 
<B>ג,יג</B> שארית ישראל לא-יעשו עולה, ולא-ידברו כזב, ולא-ימצא בפיהם, לשון תרמית:  כי-המה ירעו ורבצו, ואין מחריד.  {פ}</P>

<P><B>ג,יד</B> רני, בת-ציון--הריעו, ישראל; שמחי ועלזי בכל-לב, בת ירושלם. 
<B>ג,טו</B> הסיר יהוה משפטיך, פנה איבך; מלך ישראל יהוה בקרבך, לא-תיראי רע עוד.  {פ}</P>

<P><B>ג,טז</B> ביום ההוא, יאמר לירושלם אל-תיראי:  ציון, אל-ירפו ידיך. 
<B>ג,יז</B> יהוה אלהיך בקרבך, גבור יושיע; ישיש עליך בשמחה, יחריש באהבתו--יגיל עליך, ברנה. 
<B>ג,יח</B> נוגי ממועד אספתי, ממך היו--משאת עליה, חרפה. 
<B>ג,יט</B> הנני עשה את-כל-מעניך, בעת ההיא; והושעתי את-הצלעה, והנדחה אקבץ, ושמתים לתהלה ולשם, בכל-הארץ בשתם. 
<B>ג,כ</B> בעת ההיא אביא אתכם, ובעת קבצי אתכם:  כי-אתן אתכם לשם ולתהלה, בכל עמי הארץ, בשובי את-שבותיכם לעיניכם, אמר יהוה.  {ש}</P>
</BODY></HTML>
